Anatra (o anitra, dal latino anas) è il nome comune di un importante numero di uccelli anseriformi, generalmente migratori, appartenenti alla famiglia degli Anatidi.
Si tratta di una definizione priva di valore sistematico, in quanto raggruppa specie appartenenti a svariati generi e sottofamiglie diverse; in linea generale il termine anatra si applica alle specie di Anseriformi di dimensioni inferiori e con spiccato dimorfismo sessuale, in contrapposizione ad oca che definisce al contrario specie di grande mole e prive di dimorfismo.


== Abitudini ==
Le anatre hanno abitudini diverse a seconda della specie, ma sono, assai più delle oche, legate all'acqua; tutte le specie sono infatti ottime nuotatrici. Gli ambienti più frequentati dalle anatre sono gli stagni e i laghi, ma possono trovarsi anche lungo le coste marine, i piccoli corsi d'acqua o addirittura le fontane e i laghetti artificiali dei parchi urbani. Alcune specie sono appositamente allevate nei giardini quali uccelli ornamentali, in virtù della colorazione variopinta, soprattutto dei maschi.
Le specie più spiccatamente acquatiche non hanno un buon coordinamento dei movimenti sulla terraferma; altre si trovano invece a proprio agio in entrambi gli ambienti.


== Alimentazione ==
Anche il nutrimento delle anatre dipende dalla specie e dalle abitudini: quelle che vivono negli stagni hanno generalmente un'alimentazione prevalentemente vegetariana e raccolgono il cibo sulla terraferma o poco al disotto della superficie dell'acqua, immergendo solo la testa, il collo e parte del corpo, restando con il posteriore in posizione verticale; quelle marine o che abitano laghi estesi e profondi sono invece tuffatrici e si nutrono anche di pesci. Le specie esclusivamente piscivore hanno becchi dal bordo seghettato, atti a trattenere la preda.


== Tassonomia ==
L'anatra non è una specie monofiletica. La maggior parte delle razze derivano infatti dal germano reale, ma esistono varietà che discendono invece dall'anatra muta; molti incroci industriali utilizzati per la produzione di carne e di foie gras sono incroci sterili tra le due specie precedenti.
La sottofamiglia dei Tadornini si colloca a metà strada tra anatre e oche: gli uccelli che vi appartengono hanno infatti, come le anatre, colori brillanti e abitudini strettamente acquatiche, ma hanno grande mole e dimorfismo sessuale molto ridotto (vedasi volpoca e casarca).
Tra le anatre osservabili in Italia si ricordano:
alzavola (Anas crecca)
canapiglia (Anas strepera)
germano reale (Anas platyrhynchos)

Elenco delle anatre presenti in Europa e nell'area mediterranea:

anatra mandarina (Aix galericulata)
moriglione (Aythya ferina)
moretta (Aythya fuligula)
moretta dal collare (Aythya collaris)
moretta tabaccata (Aythya nyroca)
moretta grigia (Aythya marila)
germano reale (Anas platyrhynchos)
fischione (Anas penelope)
fischione americano (Anas americana)
canapiglia (Anas strepera)
alzavola (Anas crecca)
alzavola asiatica (Anas formosa)
codone (Anas acuta)
marzaiola (Anas querquedula)
marzaiola americana (Anas discors)
mestolone (Anas clypeata)

Mergus (smerghi): Non è presente in Italia, ma in Europa centrale e settentrionale. Si tratta di anatre di stazza da medio-piccola a grande. Si immergono; i becchi hanno denti seghettati. Svernano sulle coste marine e nei laghi, e nidificano nelle cavità degli alberi.
Smergo minore (Mergus serrator)
Smergo maggiore (Mergus merganser)


== Le anatre nella cultura ==

L'anatra è un animale piuttosto comune nella letteratura e nell'arte, spesso antropomorfizzato.
Fra gli esempi più celebri possiamo ricordare:
le rappresentazioni sia plastiche sia disegnative testimoniate nella protostoria europea, tanto nella ceramica quanto nella bronzistica; tra le raffigurazioni più complesse della semplice paperella incisa o modellata, si ricordano gli schemi della cosiddetta barca solare e delle due teste ("protomi") contrapposte;
la celebre fiaba Il brutto anatroccolo di Hans Christian Andersen (nella quale tuttavia, nonostante il titolo, il protagonista non è un'anatra perché si scoprirà essere un cigno);
dalla fiaba "Il brutto anatroccolo", in spagnolo "El patito feo", nasce la telenovela argentina chiamata Il mondo di Patty in Italia;
la fiaba musicale Pierino e il lupo di Sergei Prokofiev, dove l'anatra è rappresentata dall'oboe.
numerosi personaggi di Walt Disney, tra cui Paperino, Qui, Quo, Qua, Paperina, e Paperon de' Paperoni;
uno dei personaggi più amati dei cartoni animati Warner Brothers, Daffy Duck;
la mascotte dell'università dell'Oregon.


== Curiosità ==
Per molto tempo si è creduto che il verso dell'anatra non producesse l'eco. Tale fatto è stato smentito da studi specifici che hanno dimostrato che il verso produce un'eco come qualunque altro suono, ma che tale eco è solitamente difficile da rilevare a causa delle sue peculiarità timbriche. L'anatra, per tenersi le uniche parti del corpo scoperte (becco e zampe) al caldo, le inserisce sotto l'ala.


== Note ==


== Voci correlate ==
Duck test


== Altri progetti ==

 Wikiquote contiene citazioni sull'anatra
 Wikizionario contiene il lemma di dizionario «anatra»
 Wikimedia Commons contiene immagini o altri file sull'anatra


== Collegamenti esterni ==
Anatra, in Thesaurus del Nuovo soggettario, BNCF, marzo 2013.