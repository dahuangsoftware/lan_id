La stazione di Forlì è una stazione ferroviaria sulla Ferrovia Adriatica a servizio del comune di Forlì.


== Storia ==

La stazione odierna sostituisce la vecchia stazione del 1861 che si trovava a circa 800 m più a nord-ovest.
La costruzione della linea Bologna-Rimini fu iniziata verso il 1859 dalla Società Pio centrale. L'apertura del primo troncone, da Bologna a Forlì, avvenne il 1º settembre 1861 e quella del secondo troncone, da Forlì a Rimini, il 5 ottobre dello stesso anno. Il secondo binario fu attivato tra il 1908 ed il 1911. Il fabbricato dedicato ai viaggiatori subì nel tempo alcuni rifacimenti, nel 1912, nel 1914, 1919 e nel 1921. L'insufficienza dei servizi ferroviari, così come il desiderio di dotare la città di una nuova ed imponente stazione, determinarono la necessità di ricollocare la stazione in un diversa posizione.
La nuova stazione venne costruita nel 1926 dal progetto dell'ingegner Enzo Bianchi, ed entrò in servizio il 30 ottobre 1927, contemporaneamente alla chiusura del vecchio impianto.


== Strutture e impianti ==
L'impianto è gestito da Rete Ferroviaria Italiana.
Il fabbricato viaggiatori di pianta rettangolare, si compone di tre livelli di cui solo il piano terra e parte del primo piano sono aperti al pubblico. L'edificio si compone di tre corpi: quello centrale è composto da tre archi a tutto sesto e ai suoi lati ci sono due torrette a tre livelli; i due corpi laterali sono simmetrici rispetto al fabbricato viaggiatori.
Il piazzale, situato in posizione sopraelevata rispetto al piano stradale all'altezza del primo piano della stazione, è composto da due binari riparati da una pensilina e collegati fra loro da un sottopassaggio. Sono inoltre presenti numerosi altri binari (sprovvisti di banchina) che vengono usati per il servizio merci.
La stazione, nel 2015, è stata interessata da lavori che hanno comportato l'innalzamento del marciapiede dei binari 2 e 3, l'illuminazione led, la riqualificazione delle pensiline e la riduzione del raggio di curvatura dei binari di 2 e 3 (nuovi binari di corsa della linea Bologna-Ancona).


== Servizi ==
La stazione, i cui spazi commerciali sono gestiti da Centostazioni, offre i seguenti servizi:
 Biglietteria a sportello:
 Biglietteria automatica
 Servizi igienici
 Bar
 Sala di attesa


== Movimento ==
Il servizio passeggeri è rappresentato da treni regionali svolti da Trenitalia nell'ambito del contratto di servizio stipulato con la Regione Emilia-Romagna, nonché da collegamenti a lunga percorrenza svolti anch'essi da Trenitalia. Sono circa 7600 i passeggeri giornalieri e 2 milioni e 800 000 i passeggeri annui.


== Interscambi ==
Vicino alla stazione è presente una fermata delle autolinee urbane e interurbane gestite da Start Romagna.
 Fermata autobus
 Stazione taxi


== Note ==


== Altri progetti ==

 Wikimedia Commons contiene immagini o altri file su stazione di Forlì