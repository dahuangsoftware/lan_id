Il lago Salton, conosciuto anche con il nome di Salton Sea, è un lago salato e endoreico situato nel sud della California, nel sud-ovest degli Stati Uniti d'America.
Il lago è stato creato da una grave alluvione del Colorado avvenuta all'inizio del XX secolo. L'acqua si riversò attraverso canali di irrigazione per diversi mesi nella pianura Salton, inondando fattorie e case su una superficie di 1000 chilometri quadrati di deserto, creando un mare interno.
Si trova circondato da un arido deserto, a nord dell'Imperial Valley. Con i suoi 974 chilometri quadrati, rappresenta il più grande lago della California. Ma la sua dimensione cambia a seconda del suo approvvigionamento d'acqua, e può dipendere anche dai prelievi per uso agricolo, dall'evaporazione, dalla frequenza delle precipitazioni. Mediamente misura 24 km su 56 km. È compreso nelle contee di Riverside e Imperial. È alimentato da numerosi fiumi: New River, Whitewater River e Alamo River. Il lago si trova nell'entroterra, in una depressione vicino ai monti San Jacinto.
Essendo un lago chiuso, le sue acque presentano livelli di inquinamento allarmanti, è pericoloso sia mangiarne il pescato che farvi il bagno. Gli alti livelli di inquinamento sono dovuti in gran parte alle acque fluviali che provengono dal Messico, dove sono ancora in uso prodotti chimici per l'agricoltura altamente inquinanti.
Il degrado delle acque è alla base del fallimento di un progetto nato negli anni cinquanta che voleva fare di questo lago il luogo turistico balneare dell'Imperial Valley. Oggi si possono vedere presso i centri di Salton City, Salton Sea Beach e Desert Shores, nella parte ovest del lago, e Desert Beach, North Shore e Bombay Beach, in quella est, ciò che rimane di tale progetto: edifici e strade abbandonati e in degrado. Solo l'immigrazione del vicino Messico ha impedito che questi centri divenissero delle città fantasma a tutti gli effetti, dato che le abitazioni lasciate vuote dai precedenti abitanti sono state poi in parte occupate dagli immigrati in cerca di una sistemazione economica.
Dal 2003 è stato avviato un progetto di riqualifica e recupero del lago, che tuttavia non ha saputo dare risultati soddisfacenti.
Attualmente il lago si ritira di anno in anno, a causa dell'aggravarsi della siccità, rivelando un alveo carico di sostanze tossiche, causate dall'estensiva industria agricola. Senza drastiche misure di intervento nei prossimi anni il volume del lago si ridurrà drasticamente e la salinità aumenterà considerevolmente. Ridotto l'apporto idrico, il livello dell'acqua si abbasserà, mettendo a nudo l'alveo carico di terriccio tossico, leggero e volatile, destinato ad alzarsi col vento e dare origini a delle dust bowl.


== Altri progetti ==

 Wikimedia Commons contiene immagini o altri file sul lago Salton


== Collegamenti esterni ==
(EN) Salton Sea Authority, saltonsea.ca.gov.
(EN) Salton Basin chronology, home.att.net.
(EN) Salton Basin overview, sci.sdsu.edu.
(EN) Salton Sea overview, desertusa.com.