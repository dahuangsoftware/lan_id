Giuliani G. De Negri (nato Gaetano De Negri; Genova, 1924 – Roma, 18 maggio 1992) è stato un produttore cinematografico e sceneggiatore italiano.
Ha vinto due David di Donatello per il miglior produttore nel 1983 (per il film La notte di San Lorenzo) e nel 1985 (per il film Kaos) e, nel 1982, un Nastro d'argento alla migliore sceneggiatura per La notte di San Lorenzo (condiviso con Paolo e Vittorio Taviani e Tonino Guerra).


== Biografia ==
Partigiano in Liguria durante la seconda guerra mondiale, in queste circostanze assume il nome di battaglia di "Giuliani", che, con l'aggiunta della "G" (iniziale di Gaetano, suo nome di battesimo) e del cognome "De Negri" diventerà lo pseudonimo col quale firmerà i suoi lavori cinematografici.
Dopo la guerra comincia a interessarsi di produzione e scrittura cinematografica, partecipando alla realizzazione di film di Carlo Lizzani e Gillo Pontecorvo, di cui produce il film d'esordio, e mostrando un'inclinazione verso tematiche sociali e politiche. Con Lizzani e altri crea la Cooperativa Spettatori, che, col contributo diretto degli spettatori cinematografici, riesce a produrre Achtung! Banditi! (1951) e Cronache di poveri amanti (1954). De Negri crea poi un'altra cooperativa di giovani cineasti, la XXI Marzo, dedicata alla produzione di opere di giovani esordienti.
Conosce Paolo e Vittorio Taviani nel 1961, quando questi hanno appena dovuto interrompere le riprese del loro primo lungometraggio di finzione Un uomo da bruciare (1962, co-regia con Valentino Orsini) per mancanza di finanziamenti, aiutandoli poi a completare l'opera. Da quel momento, De Negri produrrà tutti i film della coppia fino al 1990, così come numerosi film di Valentino Orsini.
Dopo la morte di De Negri, l'Ager 3, società di produzione da lui fondata, continuerà a produrre le opere dei Taviani per mano della produttrice Grazia Volpi.


== Filmografia ==
Achtung! Banditi! (1951, regia di Carlo Lizzani), anche sceneggiatore
Giovanna (1955, regia di Gillo Pontecorvo)
L'oro di Roma (1961, regia di Carlo Lizzani), anche sceneggiatore
Un uomo da bruciare (1962, regia di Valentino Orsini e Paolo e Vittorio Taviani)
I fuorilegge del matrimonio (1963, regia di Valentino Orsini e Paolo e Vittorio Taviani), anche sceneggiatore
Una bella grinta (1964, regia di Giuliano Montaldo), anche sceneggiatore
I sovversivi (1967, regia di Paolo e Vittorio Taviani)
Sotto il segno dello scorpione (1969, regia di Paolo e Vittorio Taviani)
Corbari (1970, regia di Valentino Orsini)
La sostituzione (1971, regia di Franco Brogi Taviani), film TV
San Michele aveva un gallo (1972, regia di Paolo e Vittorio Taviani)
L'attentato (1972, regia di Yves Boisset)
Fischia il sesso (1974, regia di Gian Luigi Polidoro)
Allonsanfàn (1974, regia di Paolo e Vittorio Taviani)
Padre padrone (1977, regia di Paolo e Vittorio Taviani)
Il prato (1979, regia di Paolo e Vittorio Taviani)
Uomini e no (1980, regia di Valentino Orsini)
La notte di San Lorenzo (1982, regia di Paolo e Vittorio Taviani), anche sceneggiatore
Kaos (1984, regia di Paolo e Vittorio Taviani)
Figlio mio, infinitamente caro... (1985, regia di Valentino Orsini), anche sceneggiatore
Good Morning Babilonia (1987, regia di Paolo e Vittorio Taviani)
Il sole anche di notte (1990, regia di Paolo e Vittorio Taviani)
Dicembre (1990, regia di Antonio Monda)


== Note ==


== Collegamenti esterni ==
(EN) Giuliani G. De Negri, su Internet Movie Database, IMDb.com.