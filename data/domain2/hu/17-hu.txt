Az Umimacsi diary (eredeti címén, félig japán, félig latin betűs írással: 海街diary) egy 2015-ben bemutatott japán film Koreeda Hirokazu rendezésében. Magyar címe nincs, az eredeti cím jelentése tengerparti városi napló. A mű három lánytestvér életét mutatja be, akikhez odaköltözik 14–15 éves, szintén lány féltestvérük. A film egyik legnagyobb sikere, hogy a 2015-ös cannes-i fesztiválon a nagyjátékfilmek versenyében bekerült a hivatalos válogatásba, vagyis az Arany Pálma jelöltje volt.


== Cselekmény ==

A filmnek viszonylag kevés cselekménye van, inkább az élethelyzetek és a szereplők közti beszélgetések bemutatására helyezi a hangsúlyt.
A film elején a Kamakura városában élő három fiatal felnőtt lánytestvér, Szacsi, Josnio és Csika Jamagatába utazik, ahol részt vesznek 15 éve nem látott apjuk temetésén. Itt találkoznak körülbelül 14–15 éves féltestvérükkel, Szuzuval, akitől Szacsi megkérdezi, hogy nem akar-e hozzájuk költözni Kamakurába. A lány hamarosan úgy dönt, hogy összeköltözik nővéreivel.
A film során megismerjük a lányok jellemét és munkájuk egy részét: Szacsi, a kórházi ápoló komoly, míg a bankban dolgozó Josino és a sportbolti eladó Csika könnyedebb, komolytalanabb stílusú, de mindannyian jól megértik egymást az új jövevénnyel, aki szorgalmas és udvarias jellemű, emellett pedig focizik is egy vegyes fiú–lány csapatban. Összebarátkozik egyik iskolatársával, Fútával, míg Szacsi egy már házas orvossal van közeli viszonyban. Szuzu jól érzi magát új helyén, azonban néha lelkiismeret-furdalása van, mert úgy gondolja (annak ellenére, hogy még meg sem született akkor), hogy ő a felelős azért, hogy a három másik lány apja annak idején elhagyta anyjukat, de testvérei megvigasztalják, hogy egyáltalán nincs így. Amikor Szacsi orvosbarátja hirtelen bejelenti, hogy ő most elhagyja feleségét, Amerikába megy, és megkérdezi Szacsit, hogy nem akar-e vele menni, a legidősebb nővér átérzi, hogy ő is hasonló helyzetbe került, mint az általa nem sokra becsült apja: elhagyja-e családját egy egyébként már házas ember miatt. Végül úgy dönt, nem testvéreitől, hanem az orvostól szakad el.


== Szereplők ==
Ajasze Haruka ... Kóda Szacsi, a legidősebb nővér
Nagaszava Maszami ... Kóda Josino, a második nővér
Kaho ... Kóda Csika, a harmadik nővér
Hirosze Szuzu ... Aszano Szuzu, a legkisebb lány
Fubuki Dzsun ... Ninomija Szacsiko, a vendéglős
Maeda Ósiró ... Fúta, Szuzu barátja
Szuzuki Rjóhei ... orvos, Szacsi barátja


== Díjak és jelölések ==


== Források ==