René Guénon (René Jean-Marie Joseph Guénon), (arab nevén Abd al-Wahid Yahya) (Blois, Franciaország, 1886. november 15. – Egyiptomi királyság, Kairó, 1951. január 7.), metafizikus, szúfi misztikus író, a tradicionális létszemlélet legkiemelkedőbb gondolkozója és szerzője.


== Élete ==
Római katolikus francia családból származott, felsőfokú tanulmányai elsősorban a matematikára, a filozófiára és az orientalisztikára irányultak, bár már gyermekkorában is elkötelezett spirituális szemléletű és beállítottságú volt, és érdeklődése is ennek megfelelően alakult. Ifjúkora óta autodidaktikus tanulmányokat folytatott, belépett a Martinista Rendbe, csatlakozott a Gnosztikus Egyházhoz, tagja lett két szabadkőműves irányzatnak, és erős kapcsolatokat ápolt ideologikusan szabadkőművesség–ellenes szervezetekkel. Érdekelte a hinduizmus és főleg a saiva hindu vallási doktrínákat tanulmányozta ("Bevezetés a hindu doktrínákba" c. tanulmánya).
Még Franciaországban áttért az iszlámra (1912), majd 1930-tól 1951-ben bekövetkezett haláláig Egyiptomban élt. Itt élt muszlim és szúfi mestere is, Sheikh Mohammad Ibrahim, aki Guénont a szúfi iniciáció és metafizikai realizáció útjára vezette.
Magyarországon szellemi munkásságát először Hamvas Béla ismertette, első komoly fordítója pedig Buji Ferenc volt. Romániában Vasile Lovinescura gyakorolt nagy hatást.


== Magyarul megjelent művei ==
A mennyiség uralma és az idők jelei (La regne de la quantité et les Signes des Temps). Szigeti, Budapest, 1993; Kvintesszencia, Debrecen, 2006. Ford.: Buji Ferenc.
A keleti metafizika/A Lény sokféle állapotának metafizikája (La métaphysique orientale/Les états multiples de l'être). Farkas, Budapest, 1993. Ford.: Darabos Pál. (René Guénon: "Metafizikai írások I." című kötetben.)
A Világkirály (Le roi du monde). Farkas, Budapest, 1993. Ford.: Baranyi Tibor Imre és Ra ’Id ’Ali (Németh László Levente). (René Guénon: Metafizikai írások II. című kötetben.)
Dante ezoterizmusa/Szent Bernát (L’ésotérisme de Dante/Saint Bernard). Stella Maris, Budapest, 1995. Ford.: Bódvai András és Orosz László Wladimir.
A modern világ válsága/A kereszt szimbolikája (La crise du monde moderne/Le symbolisme de la croix). Szigeti, Budapest, 1995. Ford.: Baranyi Tibor Imre. (Az Őshagyomány könyvei IV.)
Az ember sorsa a Védánta szerint (L’Homme et son devenir selon le Védanta). Farkas, Budapest, 1998. Ford.: Darabos Pál.
Általános bevezetés a hindu doktrinák tanulmányozásához (Introduction générale à l’étude des doctrines hindoues). Kvintesszencia, Debrecen, 1999. Ford.: Baranyi Tibor Imre és Németh Norbert.
Megjegyzések a beavatásról (Aperçus sur l’initiation). Kvintesszencia, Debrecen, 2002. Ford.: Baranyi Tibor Imre és Virág László.
Beavatás és spirituális megvalósítás (Initiation et réalisation spirituelle). Kvintesszencia, Debrecen, 2006. Ford.: Bencze Tamás.
A Nagy Triád (La Grande Triade). Arcticus, Budapest, 2007. Ford.: Szilágyi Gyöngyi.
A modern világ válsága (La crise du monde moderne). Kvintesszencia, Debrecen, 2008. Ford.: Baranyi Tibor Imre.
Szellemi tekintély és időbeli hatalom (Autorité spirituelle et pouvoir temporelle). Kvintesszencia, Debrecen, 2012. Ford.: Bencze Tamás.


== Források ==
László András: René Guénon (Utószó René Guénon A mennyiség uralma és az idők jelei című művéhez)
Darabos Pál: René Guénon (Utószó René Guénon A Lény sokféle állapota című művéhez)
Ernst Küry: Száz éve született René Guénon (Függelék René Guénon A Világkirály című művéhez)
Buji Ferenc (szerk.): Metaphysicum et politicum. A magyar tradicionális iskola bibliográfiája. Centrum Traditionis Metaphysicae, Debrecen, 2008. 168-181. o.


== További információk ==
René Guénon könyvei magyar nyelven
Hamvas Béla: René Guénon és a társadalom metafizikája
Horváth Róbert: René Guénon és Magyarország
Baranyi Tibor Imre: René Guénon és a tradicionalitás
Marco Pallis: Egy sorsszerű szellemi találkozás: A. K. Coomaraswamy és R. Guénon
Wikiforrás