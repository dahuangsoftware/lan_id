Friedmann Meir ben Benjámin (írói neve: Sólom) (Kraszna, 1831. július 10. – 1909 februárja) osztrák teológus, tanár
Az ungvári jesiván tanult és már fiatal korában sokat foglalkozott a kabbalisztikus iratokkal. Tizenhat éves volt, amikor a Moses Mendelssohn Biur-jával ellátott Biblia először került hozzá, s ezután kezdett bibliai tanulmányokkal foglalkozni. Húszéves korában, mint már kitűnő hebraista került Miskolcra, ahol talmudot tanított s egyszersmind világi tárgyakat tanult, 1858. pedig a bécsi egyetemre ment, ahol tovább képezte magát. 1864-ben az akkor alakult bécsi Besz-ha Midrason a biblia- és midrásirodalom tanárává nevezték ki, majd egyszersmind a bécsi rabbiszemináriumnak is tanára lett. Friedmann főleg mint midras-kutató vált ki. Kiadásai s az azokhoz tömör héberséggel írott jegyzetei nagy értékűek. Héber nyelvű művei: Szifré-kiadás (1864); Mechilta-kiadás (1870); Esesz Chájil (1878); Peszichto-Raboszi (1880); Ha-Cijon (Ezekiel-kommentár, 1882); Dovor al edusz ha-Talmud (1885); Masszechet Makkósz (talmudtraktátus kommentárral, 1888); Széfer Sofétim (kommentár a Bírák könyve-hez, 1891); Meir Ajin (Hagada-kommentár, 1895); Tánna debé Elijáhu (1900). Német nyelvű művei: Worte der Erinnerung an Isaac Noah Mannheimer (1873): Die Juden ein Ackerbautreibender Stamm (1878); T. G. Stern (Gedenkrede, 1883); Zerubabel (1890); Worte zur Feier des 100-jährigen Geburtstages des sel. Predigers I. N. Mannheimer (1893); Onkelos und Akylos (1896). Friedmann 1881-1886 közt I. H. Weisszel együtt szerkesztette a nagyon híres Bész Talmud című héber nyelvű teológiai folyóiratot. Ebben Friedmann állandóan a héber Is Sólom nevet használta. A folyóiratban főleg a Pentateuchhoz és Sámuelhez írott kommentárjai tűntek ki.


== Források ==
Magyar zsidó lexikon. Szerk. Ujvári Péter. Budapest: Magyar Zsidó Lexikon. 1929. 296. o.  Online elérés