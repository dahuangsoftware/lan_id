Acsády Ignác (Nagykároly, 1845. szeptember 9. – Budapest, 1906. december 17.) magyar történész, az MTA levelező tagja (1888).


== Család, származás ==
Acsády (eredetileg: Adler) Ignác Nagykárolyban (Szatmár vármegye, ma: Carei, Románia) született, ahol apja, Adler Farkas bérlő élt. A család az 1850-es években Hajdúszoboszlóra költözött. Apja fokozatos anyagi gyarapodásával földbirtokot szerzett, s középosztálybeli helyzetben tudta nevelni gyermekeit. Ignác, az elsőszülött fiú, református középiskolákban tanult Debrecenben és Pesten, és ügyvédi pályára készült.


== Pályafutása ==
A pesti egyetem jogi karán tanult tovább. Itt tanárai közül különösen Wenzel Gusztáv volt rá nagy hatással. A jogtörténész Wenzel az 1887-ben megjelent, „Magyarország mezőgazdaságának története” című művéről is ismert.
Később a filozófiai fakultást is elvégezte el, és a doktorátus megszerzése után publicisztikai téren működött.
A Századunk, majd ennek a Pesti Naplóval történt fúziójakor a Pesti Napló, és a Magyarország munkatársa volt, de írt más lapokba is: az aradi Alföld-be, a kolozsvári Kelet-be. Közgazdasági és politikai cikkei éppoly kiválóak, mint azok a cikkek, amelyek a történelemtudomány kö­rébe tartoznak. Azonban figyelme egyre inkább a magyar történelem kérdései felé fordult. Bár haláláig a Pesti Napló munkatársa maradt, életét történetírói munkásságának szentelte. 1877-ben bölcsészeti szigorlatot is tett ebből a szaktudományból. Sok és alapos kutatást folytatott az Országos Levéltár és a Magyar Tudományos Akadémia történeti forrásanyagában.
Történetírói munkásságát az 1880-as években kezdte meg, addig újságírói tevé­kenysége mellett lefordította Leopold von Ranke „A római pápák története" című munkája három kötetét és Johann Caspar Bluntschli, Politika történetét az Akadémia kiadásában, valamint szépirodalmi műveket is írt, például: „Fridényi bankja" (1882); „Pénzházasság" (Ország-Világ, Bp.1893); „Arany­ország" (vígjáték, 1880). 1880–83 között megjelent vígjátéka és regényei a romantikus irány hívének mutatják. Szerkesztette az Athenaeum kiadó „Kézi lexikon"-át, mely az elsők egyike volt hazánkban (1891–1893).

A művelt zsidó középosztályból származó Acsádyt nagy nyelvtudás, biztos szakirodalmi ismeretek jellemezték. Kutatásai elsősorban a gazdaság- és társadalomtörténetre irányultak, a történelemtudomány azon területeire, amelyek Európában a polgárosodás és iparfejlődés előrehaladásával párhuzamosan bontakoztak ki.
Halálának évében, 1906-ban jelent meg átfogó monográfiája „A magyar jobbágyság története” címmel. E munkáját ő maga is élete fő művének tekintette. A honfoglalást követő időszaktól az egységes jobbágyság kialakulásának, majd a parasztság röghözkötésének folyamatát ábrázolta, s műve ötödik fejezetében eljutott a reformkor és az 1848. évi jobbágyfelszabadítás viszonyainak elemzéséig.
Az Akadémiának 1888-tól volt tagja. Számos tanulmánya jelent meg a Századokban, a Budapesti Szemlében, a Magyar Tanügyben és a Magyar Zsidó Szemlében.


== Munkássága ==
Legnagyobb és legismertebb munkája a Magyar Tudományos Akadémia kiadásában megjelent két hatalmas kötet: A magyar birodalom törté­nete (I–II. 1904), mellyel az egész nemzet történetírója lett, s amelyben a modern tudomány követelményeinek megfelelően a nép és az állam ezeréves életét örökítette meg klasszikus magyarsággal. Életének e nagy művét nem sokkal élte túl. Már súlyos beteg volt, mikor Dudok János, a dogmatika tanára a hittudományi karon „Kritikai tanulmányok Acsády Ignác művéről" (1905) címen a dogmatika szempontjá­ból élesen megtámadta. Nemsokára e legnagyobb sikere és legnagyobb csalódása után meghalt. A rákoskeresztúri izraelita temetőben, valamint a Magyar Tudományos Akadémián is Csánki Dezső, az Országos Levéltár államtitkár-főigazgatója tartott fölötte emlékbeszédet. Sírja ma a Kozma utcai izraelita temetőben található.


== Művei ==
Az osztrák császári cím és Magyarország (1877)
Zsidó és nem zsidó magyarok az emancipáció' után (1882);
Szelényi Mária (1885);
Magyarország Budavára vissza­foglalása korában (1886);
[1] Széchy Mária 1610-1679 (1885);
Magyarország pénz­ügyei I. Ferdinánd uralkodása alatt (1888);
Közgazdasági állapotaink a 16 és 17. században (1889);
A magyar jobbágy-népesség száma a mohácsi vész után In: Értekezések a történettudomány köréből. XIV. 3. Bp., 1889);
A magyar nemesség és birtokviszonyai a mohácsi vész után In: Értekezések a történettudomány köréből. XIV. 9. Bp., 1890);
Bethlen Gábor és udvara (1890);
Régi magyar birtokviszonyok (1894);
Két pénzügytörténeti tanulmány (1894);
Magyarország népes­sége a Pragmatica sanctio korában (1896);
A magyar adózás története 1598–1604 (1896);
A jobbágyadózás 1577–97. (1896);
Magyarország három részre oszlásának története (1526-1608). In: A magyar nemzet története V. (Bp., 1897);
Magyarország története I. Lipót és I. József korában. In: A magyar nemzet története VII. (Bp., 1898);
A karloviczi béke története : 1699. (Bp., 1899);
A magyar birodalom története (I–II. Bp., 1903–04);
A magyar jobbágyság története (Bp., 1906, 1944, 1948, 1950);
La liberazione di Vienna dali' assedio lurco del 1683 e la liberazione del Unghério del giqgo turco (1908);
Ver Befreiungskrieg odar Ungarns Befreiung von der Türkenherr-schaft (1909);
Ver Entsatz Wiciis von der tűrkischen Belagerung im J. 1683 ete. (1909).
Számos kitűnő tanulmánya jelent meg a Közgazdasági Lexikonban, a Magyar Gazdaság­történeti Szemlében, a Közgazdasági Szemlében es az Új Magyar Szemlében is.
Az IMIT Évkönyvébe írott zsidó-történelmi tanulmányai:
A magyar zsidók a XVIII. században (1900);
Az egyházi szellem és a zsidók (1902);
A zsidók a magyar­ság múltjában 1903)


== Emlékezete ==
„Acsády Ignácot, a századforduló kimagasló történetíróját azon tudósok között tartjuk számon, akiknek munkásságát a haláluk óta eltelt évtizedek sem burkolták a feledés homályába. A magyar polgári történetírás pozitív hagyományairól szólva mindig azok között emlegetjük, akik saját korukban a legtöbbet tették a haladás szolgálatában. […]” Gunst Péter: Acsády Ignác /A múlt magyar tudósai/. Bp. 1973.


== Források ==
Magyar zsidó lexikon. Szerk. Ujvári Péter. Budapest: Magyar Zsidó Lexikon. 1929. 6–7. o.  Online elérés
Magyar életrajzi lexikon I. (A–K). Főszerk. Kenyeres Ágnes. Budapest: Akadémiai. 1967.  9. o.  
Für Lajos: Acsády Ignác. In: Magyar Agrártörténeti Életrajzok. Kiad.: Magyar Mezőgazdasági Múzeum, Bp. 1987. 1. köt. 7-11. old.
Magyar Mezőgazdasági Múzeum - Nevezetes évfordulók: Acsády Ignác


== Irodalom ==
Gunst Péter: Acsády Ignác /A múlt magyar tudósai/. Bp. 1973.
Gunst Péter: A. I. történetírása (Tudománytörténeti tanulmányok 2. Bp., 1961).


== További információk ==
Acsády Ignác művei a REAL-EOD repozitóriumban


== További irodalom ==
Szilágyi Ágnes Judit: Érdekes személyiségek, emlékezetes viták a magyar történetírásban, 27 történészportré, Budapest, Palatinus, 2007. 55-58.