Nagyemőkei Török család Nyitra vármegyei nemesi család.


== Története ==
A ludány nemzetség emőkei ágából származó középkori eredetű család, amely a 15. században János fia Bertalan (Barta) másként Törökről vették családnevüket. Az ő fiát Török Miklóst 1481-1526 közé tehetjük. A mohácsi vész után Miklós fia János szerepel 1520-1552 között. Feleségétől tótprónai Szerafin Krisztinától 5 fia született: Márton, Lőrinc, János, Dömötör és Barta. 1546-ban Török János jobbágyait említik tanúként. János fia János ága folytatta a családi vagyon gyarapítását és a környező falvakban, Lapásgyarmaton, Pogrányban, Kiskeszin (Bánkeszi része), Szomorlovászin, Kisvezekényben, Barsváradon és Szénásfalun szereztek birtokokat. 1570-ben ezeken a birtokrészeken osztoztak meg a leszármazottak.
1617-ben Seregélyi Máté nagyemőkei birtokrészét Szabó Pisarovich Györgynek és feleségének Török Annának zálogosította el.
1659-ben Török István örökségén osztozkodtak özvegye felsőköröskényi Kereskényi Anna, fia Sándor és lányai Balogh Istvánné Zsuzsanna és Thuróczi Györgyné Borbála.
1683-ban Török Sándor halálával férfi ágon kihalt a család. Lánya Anna Szvetenyei Zsigmond felesége lett. Birtokaik a koronára szálltak, amit Esterházy Pál nádor 1697-ben Chrenóczi Mihálynak adományozott. Ez ellen többen tiltakoztak, de 1699-ben az adományt megerősítették. A birtokaik egy részét a rokon családok örökölték.


== Neves tagjai ==
Török Bertalan (?-1506 körül) Nyitra vármegye alispánja.


== Források ==
Peter Keresteš a kol. 2015: Janíkovce - Dejiny Janíkoviec od najstarších čias až po súčasnosť. Nitra, 87-88, 102, 104-107.
Ján Šikura 1934: Z dejín kúrii v Slovenskom Pravne. Martin.
Csergheő Géza 1892: A „Török” családok (Két czímerrajzzal). Turul 10, 31–32.