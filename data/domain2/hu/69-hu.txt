A szárazréti autóbusz-baleset 1982. szeptember 9-én történt Székesfehérvár Szárazrét nevű városrészében, ahol a Farkasvermi úti vasúti útátjáró fénysorompója nem működött, a MÁV M40-004 pályaszámú mozdonnyal továbbított 2 kocsis, 2825. sz. nemzetközi gyorsvonat pedig elgázolta a 14. számú (Alba) Volán székesfehérvári üzemegységéhez tartozó, BV 59-42 rendszámú Ikarus 280 típusú autóbuszát, mely aznap a 37-es viszonylatszámú helyi járatot szolgálta ki. A baleset áldozatai nagy számban gyermekek voltak, akik a Szárazréti Általános Iskolából tartottak hazafelé a busszal. A balesetet az 57 éves Ny. József autóbusz-vezető okozta, mert körültekintés nélkül próbált meg áthajtani a vasúti átjárón. Az ütközésben 16 fő vesztette életét, 6 fő szenvedett súlyos illetve könnyebb sérüléseket.
A balesetnél helyszínelő egyik rendőr a halálos áldozatok között megtalálta saját kislányát is.


== A baleset előzményei ==
A balesetben érintett vonat a Székesfehérvár–Komárom-vasútvonalon közlekedett a MÁV M40-004 pályaszámú mozdonnyal továbbított nemzetközi gyorsvonatával.
A balesetben érintett autóbusz Szárazrétig kevés utassal, majdnem üresen közlekedett, utasainak nagy részét – a Szárazréti Általános Iskolából hazafelé tartó gyerekeket – az iskola előtti megállóban vette fel. A gyerekek nagy része a busz hátsó részében ült le, ami később katasztrofális következményekkel járt.


== A baleset ==
A busz előtt egy személyautó hajtott át az átjárón, majd – mivel az akadálytalanul haladt át – az 57 éves buszvezető megállt, majd áthajtott az éppen nem működő fénysorompóval biztosított átjárón. A busz vezetője meglátta a közeledő gyorsvonatot, de gondolván, hogy átér a vonat előtt, megkísérelte az áthajtást, azonban ez nem sikerült.
A közeledő gyorsvonat mozdonyszemélyzete az átjárótól nagyjából 100 méterrel vette észre az autóbuszt. A mozdonyvezető azonnal gyorsfékezést alkalmazott, de a balesetet már nem tudták elkerülni, a vonat 80 km/óra sebességgel elgázolta az autóbuszt. Az ütközés során a mozdony a buszt középen, a csukló előtti részen kettészakította, az utánfutó részt pedig a töltés melletti füves részre repítette.


== A balesetvizsgálat, és a baleset büntetőjogi következményei ==
A rendőrség és a MÁV által közösen lebonyolított balesetvizsgálat együttesen az autóbusz vezetőjét tette felelőssé a balesetért, aki figyelési kötelezettségét elmulasztva hajtott át a vonat előtt.
A lefolytatott baleset-vizsgálati eljárás felhozta a mozdonyszemélyzet esetleges felelősségét is a balesettel kapcsolatosan, de ezt elvetették, mivel sem ők, sem Székesfehérvár állomás forgalmi irodája nem tudott arról, hogy a berendezés hibás.
Az autóbusz vezetőjét a bíróság 1982. december 16-án 6 év fogházban letöltendő szabadságvesztésre, és járművezetéstől való örökös eltiltásra ítélte.


== A baleset hatásaként ==
Az 1959-ben készült „Sorompó” című oktatófilm, 1980-ban színes technikával újraforgatott „Vigyázat! Sorompó!” című változata után egy újabb oktatófilmet készített a Közdok Vállalat, „Vigyázat! Vasúti átjáró!” címmel, amibe belekerültek a szárazréti tragédia képei is.


== Források ==
www.lococlub.hu
Istvánfi Péter: „Azt hittem, még átérek előtte” (iho.hu, 2012.9.14.)


== További információk ==
KÖZDOK: Vigyázat! Vasúti átjáró! [dokumentumfilm]
A legsúlyosabb autóbusz-vasúti balesetek 1973 és 2003 között
Szárazrét (www.vasutallomasok.hu)