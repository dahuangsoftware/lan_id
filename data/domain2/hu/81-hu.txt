Szathmári Paksi István (Marosvásárhely, 1719 nyara – Debrecen, 1791. március 2.) református püspök.


== Élete ==
Szathmári Paksi Mihály lelkész és tanár és Ember Judith (Ember Pál író leánya) fia. Marosvásárhelyt született, ahol tanulását kezdte és 1734-től Sárospatakon folytatta. 1740. december 9-én az odera-frankfurti, 1741. december 16-án a franekeri egyetemre iratkozott be, ahol neve Stephanus Szathmárinak van bejegyezve. 1745-ben aszalói (Abauj-Torna megye) pap lett, ahol feleségül vette Miskolcról Óvári Máriát. 1747-ben tanár lett Debrecenben, ahol a történelmet, a latint s görög nyelvet és irodalmat tanította; 1760-ban áthelyezték a hittani tanszékre, melyet már előbb is több évig helyettesített. 1762-ben egyházkerületi jegyző lett, 1785. október 11-én pedig püspökké választották, mely hivatalát együtt folytatta a tanársággal, de erről 1790. január 18-án lemondott.


== Munkái ==
Dissertatio theologico-philologica in vers. 13. cap. II. Hebr. Franekerae, 1743.
Dissertatio quinta ad vaticinia Danielis de posteriore parte regni quarti. U. ott, 1744.
Oszlop ember' halálán való siralma az Isten népének: Avagy, néhai tek. nemz. és vit. Domokos Márton urnak, ...Debreczen városa sok esztendeig volt főbirájának... eltemettetésének alkalmatosságával tett halotti tanítás: mellyet 1764. Szent-György havának 6. napján a szomorú ház udvarán elmondott. Debreczen.
E világi élet felett való választása a mennyei boldogságnak. Mellyről… Szuhai Erzsébet aszszonynak ... báj… Patai Sámuel ... úri párjának ... temettetésekor a báj… gyászos uri háznak udvarán, 1765. jún. 30. együgyüen tanított. Hely n. (Szathmári Paksi Mihály és Pál beszédeivel együtt).
Hat napra való vallástevő vagy poenitentiális könyörgések. Hely n.
Utasítása az esperesekhez és egyes lelkészekhez, hogy az iskolákról szóló hivatalos tudosításokat a római katholikus tanfelügyelőkhöz semmi szín alatt ne küldjék, 1789. február 14. (M. Prot. Egyh. és Isk. Figyelmező 1873. 99. l.) Írt latin gyászverset Muys franekeri tanár halálára (1744.). A magyarországi reform. egyháznak üldöztetéséről írt éneket (1751-ben Sión siralma c. összesen száz strófa, a M. Prot. Egyh. és Isk. Figyelmezőben 1875.).


== Források ==
Szinnyei József: Magyar írók élete és munkái I–XIV. Budapest: Hornyánszky. 1891–1914.  
Petőfi Irodalmi Múzeum
Zoványi Jenő: Magyarországi protestáns egyháztörténeti lexikon