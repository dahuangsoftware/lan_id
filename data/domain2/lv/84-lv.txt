Andromedas zvaigznājs savu nosaukumu guvis no grieķu mitoloģijā minētās princeses Andromedas (grieķu: Ανδρομέδη — cilvēku aizstāve). Šajā zvaigznājā atrodas Andromedas galaktika (M31). Spožākā Andromedas zvaigzne ir Sirrahs (arī tiek saukts par Alferacu), abi vārdi cēlušies no oriģinālā arābu vārda سرة الفرس (şirrat al-faras) — "zirga naba".
Andromedas spožākās zvaigznes veido gandrīz taisnu līniju. To pagarinot pa labi, nonākam pie Pegaza zvaigznāja četrstūra spožākās zvaigznes Pegaza jeb Šeata.
Andromedas miglājs bija pazīstams jau sen , bet tikai 1924. gadā amerikāņu astronoma Edvina Habla uzņemtajās fotogrāfijās izdevās pārliecināties, ka tā ir tāla zvaigžņu sistēma, kurā ir vismaz 150 miljardi zvaigžņu.


== Mitoloģija ==
Rudenī redzamos zvaigznājus Cefeju, Kasiopeju, Andromedu, Vali, Perseju un Pegazu saista pazīstama sengrieķu teika.
Etiopejas valdnieka Cefeja sieva Kasiopeja iedomājās sevi esam skaistāku par jūras valdnieka meitām. Kad reiz tā par to palielījās, jūras valdnieks Poseidons uzsūtīja valstij briesmīgu jūras nezvēru. Lai glābtu valsti, vajadzēja ziedot abu valdnieku skaisto meitu Andromedu. Jaunavu piekala pie klints jūras krastā. Jūra sakūlās putās, un iznira jūras briesmonis Valis, gatavs aprīt Andromedu. Pēkšņi uz spārnotā zirga Pegaza parādījās varonis Persejs. Viņš uzsāka cīņu ar Vali. Cīņa bija ilga un grūta. Persejam rokā bija jau iepriekš uzvarētās gorgonas Medūzas čūskām apvītā galva. Kad Valim parādīja šo galvu, tas no drausmīgā Medūzas skatiena sastinga un pārvērtās akmenī. Persejs atbrīvoja Andromedu no važām un aizveda atpakaļ pie vecākiem. Tika svinētas Perseja un Andromedas kāzas.