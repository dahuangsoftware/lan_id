Dungeons & Dragons (saīsinājumā D&D vai DnD) ir fantāzijas lomu spēle (RPG), kuras autori ir Gerijs Gaigekss un Deivs Arnesons. Pirmo reizi spēli publicēja 1974. gadā kompānija Tactical Studies Rules, Inc.. Kopš 1997. gada spēles izdevējs ir Wizards of the Coast. Spēle tiek uzskatīta par mūsdienu lomu spēļu aizsācēju.
D&D atšķiras no tradicionālām kara-taktikas spēlēm, jo spēlētāju rīcībā ir viens konkrēts varonis, nevis militāra vienība. Vairāku spēlētāju grupa nododas uz iztēli balstītiem piedzīvojumiem. Šos piedzīvojumus spēlētājiem izklāsta spēles vadītājs (Dungeon Master jeb Game Master). Lielākoties piedzīvojumos ir sastopami fantāzijas elementi, piemēram, pūķi. Spēles vadītājs ir ne vien stāstnieks, kas izklāsta spēlētājiem iztēloto pasauli, bet arī tiesnesis, kas uzrauga un nepieciešamības gadījumā traktē spēles noteikumus. Spēlētāju varoņi ir spēles vadītāja sniegtās pasaules daļa un kopā tiem ir jāveic dažādi uzdevumi, jārisina mīklas un jāpiedalās cīņās. Spēles gaitā spēlētāji vāc pieredzes punktus un, sasniedzot konkrētu punktu daudzumu, iegūst tiesības pilnveidot savus varoņus.
Vienas spēles stāsts (kampaņa) tiek izspēlēts vienas vai vairāku spēļu sesiju laikā.
Šobrīd spēlei ir pieejams 4. izlaidums (4E).


== Ārējās saites ==
D&D faq