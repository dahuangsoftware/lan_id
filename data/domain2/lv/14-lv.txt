Lielais Ķemeru tīrelis ir augstais purvs Piejūras zemienē uz dienvidiem no Ķemeriem, ietilpst Ķemeru nacionālajā parkā. Administratīvi atrodas Tukuma novada (Slampes un Džūkstes pagasts), Jelgavas novada (Valgundes pagasts) un Babītes novada (Salas pagasts) teritorijā. 6192 ha lielais tīrelis ir viens no Latvijas lielākajiem purviem, tajā ir liels skaits purva ezeriņu un akaču. Purva austrumu malā bijusi meliorācija, notikusi kūdras ieguve.
Pirmā tūristiem domātā laipa Lielajā Ķemeru tīrelī tika izbūvēta jau 2000. gadā, izmantojot laipu uz slēgto padomju laika meteoroloģisko staciju purvā. 2008. gadā laipa tika slēgta, jo bija nolietota. Jauna laipa kopā ar skatu torni uzbūvēta 2013. gadā. Lielā Ķemeru tīreļa laipa ir populārākā purva taka Latvijā, tās garums ir 3,7 km.
Lielais Ķemeru tīrelis ir nozīmīga ligzdošanas vieta vairākām reti sastopamām purva putnu sugām, kā arī svarīga atpūtas vieta migrējošām sugām, īpaši dzērvēm.


== Atsauces ==