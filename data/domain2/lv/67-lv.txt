Pēteris Krievs (1892. gada 12. oktobris — 1919. gada 6. marts) bija latviešu strēlnieks un vēlāk Latvijas armijas virsnieks. Lāčplēša Kara ordeņa kavalieris.
Dzimis Brantu pagasta Launkalnē. Mācījies Smiltenes tirdzniecības skolā. Pēc tam mācības līdz 1914. gadam, kad iesaukts Krievijas armijā, turpinājis Dubultu ģimnāzijā. Dienējis 16. Sibīrijas strēlnieku pulkā. 1916. gadā pabeidzis Kara skolu un pārgājis dienēt 2. latviešu strēlnieku pulkā. 1917. gadā paaugstināts par poručiku.
No 1918. gada novembra pārgājis uz Latvijas armiju. Krievs bija viens no pirmajiem apsardzības dibinātājiem (Smiltenē). Pēc tam, kad Latvijas teritorijā iebruka lielinieki, atkāpies kopā ar Latvijas armijas daļām un Jelgavā iestājies jātnieku nodaļā, ar kuru piedalījies kaujās Kurzemē. 6. martā uz Skrundas—Saldus ceļa pie "Airītēm" ar saviem jātniekiem vajājis pretiniekus un apšaudījis tos no patšautenes. Kaujā, kas vēlāk izrādījās traģisks pārpratums, Krievs kopā ar pulkvedi Oskaru Kalpaku un kapteini Nikolaju Grundmani tika nāvējoši ievainots.
Zemes klēpī guldīts Liepājas Lielajos kapos, bet vēlāk pārapbedīts Smiltenes kapos. 1922. gadā Krievam tika piešķirts Lāčplēša Kara ordenis par kauju pie "Airītēm".


== Atsauces ==