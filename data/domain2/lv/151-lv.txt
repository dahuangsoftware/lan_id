Montgomeri (angļu: Montgomery, izrunā: mɒntˈɡʌməri) ir pilsēta ASV, Alabamas štata administratīvais centrs un ir otra lielākā pilsēta pēc iedzīvotāju skaita. Pilsēta atrodas pie Alabamas upes. Netālu no Montgomeri Kūsas un Talapūsas upes saplūst kopā, veidojot Alabamas upi.
Pirmais eiropietis, kas 1540. gadā nokļuva mūsdienu pilsētas teritorijā, bija spāņu konkistadors Ernando de Soto. Šeit viņš ieraudzīja Amerikas pamatiedzīvotāju ciematus. 1717. gadā nedaudz uz ziemeļiem pa upi no mūsdienu Montgomeri franči dibināja Tulūzas fortu (Fort Toulouse), bet pati pilsēta tika dibināta 1819. gada 3. decembrī, apvienojoties divām apmetnēm. Pilsēta tika nosaukta ģenerāļa Ričarda Montgomerija vārdā, kas tika nogalināts Amerikas revolūcijas laikā. 1846. gadā Montgomeri kļuva par štata administratīvo centru. 1861. gada 4. februārī, neilgi pirms Amerikas pilsoņu kara, Montgomeri nodibinājās Konfederācija un pilsēta kļuva par pirmo tās galvaspilsētu. Tā paša gada 9. februārī pilsētā tika ievēlēts, bet 18. februārī — inaugurēts Konfederācijas prezidents — Džefersons Deiviss. Tā paša gada 30. maijā Konfederācijas galvaspilsēta tika pārcelta uz Ričmondu, Virdžīnijas štatā. 1865. gadā Montgomeri iekaroja Savienības karaspēks.
Divdesmitā gadsimta vidū Montgomeri kļuva par afroamerikāņu cilvēktiesību kustības centru. Šeit norisinājās tāds būtisks kustības aizsākums kā Montgomeri autobusu boikots (1955. gadā).
Pēc atgūšanās no kara, Montgomeri attīstījās par nozīmīgu kokvilnas, mājlopu, dzeltenkoksnes un cietkoksnes tirdzniecības centru. Lielu daļu no pilsētas ienākumiem veidoja arī pakalpojumi, īpaši valdības un veselības aprūpes pakalpojumi. Nozīmīga loma bija arī piensaimniecībai. Rūpniecības sfērā attīstījās mājputnu un liellopu gaļas apstrāde, ūdens sildītāju ražošana, kokapstrāde, plastmasas ražošana, tekstilrūpniecība un gaisa kuģu detaļu ražošana. Pilsētas pievārtē ir divas ASV gaisa spēku bāzes, bet 2005. gadā tika atklāta Hyundai autorūpnīca.
Montgomeri ir vieglatlēta Alonso Bābersa (Alonzo Babers, 1961), džezmena Neta Kinga Kola (Nat King Cole, 1919 — 1965) un rakstnieces Zeldas Ficdžeraldas (Zelda Fitzgerald, 1900 — 1948) dzimtā pilsēta.