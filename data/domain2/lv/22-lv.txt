FIPRESCI ir saīsinājums no nosaukuma Fédération Internationale de la Presse Cinématographique (Starptautiskā kino kritiķu federācija). Tā ir asociācija, kas apvieno pasaules profesionālos kinokritiķus un par kino rakstošos žurnālistus, lai veicinātu un attīstītu filmu kultūru un aizsargātu kinematogrāfistu profesionālās intereses. Tā dibināta 1930. gada jūnijā Briselē, Beļģijā. Oficiālās valodas — angļu un franču. Organizācijas ģenerālā asambleja atrodas Itālijā. Patlaban FIPRESCI ir aptuveni 300 dalībnieku no vairāk kā 50 pasaules valstīm.


== FIPRESCI balva ==
FIPRESCI bieži piešķir balvas kinofestivālos (piemēram, Vīnes Starptautiskajā kinofestivālā, Toronto Starptautiskajā kinofestivālā, Kannu kinofestivālā, Venēcijas kinofestivālā un Varšavas kinofestivālā), novērtējot filmu veidošanā ieguldīto darbu un uzņēmību. Starp FIPRESCI balvas saņēmējiem ir Pedro Almodovars, Žans Liks Godārs, Alēns Renē, Signe Baumane, Juris Poškus, Vieturs Kairišs, Mihaels Hāneke, Rainers Verners Fasbinders, Sergejs Loznica, Deniss Tanovičs, Aki Kaurismeki, Manuels de Oliveira, Pols Tomass Andersons, Terenss Maliks, Romāns Polaņskis, Vudijs Alens, Andrejs Tarkovskis un citi populāri kinorežisori.
No šīs balvas 1974. gada Kannu kinofestivālā atteicās Robērs Bresons.


== Žurnāls ==
No 2005. gada FIPRESCI piedāvā tiešsaistes kino žurnālu Undercurrents, ko izdod kino kritiķis Kriss Fudzivara (Chris Fujiwara).


== Atsauces ==


== Ārējās saites ==
Oficiālā mājaslapa
Tiešsaistes žurnāls Undercurrents