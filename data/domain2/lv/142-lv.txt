Alis P ir Zviedrijā uzaugušā trimdas latviešu ģitārista un dziedātāja Gundara Ruļļa muzikāls projekts, kas 80. gados darbojās Zviedrijā, bet 21. gadsimta pirmās desmitgades beigās pārceļas uz Latviju.


== Vēsture ==
Grupu 1979. gadā nodibina Zviedrijas latviešu jaunieši, bijušie grupas Prusaku ansamblis dalībnieki. Tā sastāvā ietilpst Gundars Rullis (balss, bass), Māris Rozenbahs (bungas) un Pēteris Šmitmanis (ģitāra). Dziesmas sacer Rullis un Šmitmanis, iespaidojoties no new wave un blūza. Tomēr grupas aktīvā darbība nav ilga - astoņdesmitajos gados iestājas pauze, ko pārtrauc 1988. gadā pašu spēkiem ierakstītais un izdotais albums "Alis iet pastaigāt", kas tiek pārdots Zviedrijas latviešu vidū, kā arī sūtīts uz Latviju.
Turpmākajos gados, kad grupa pašķiras un Rullis izmanto nosaukumu "Alis P" savai solodarbībai, top jauni radiosingli "Laimīgs", "Tuvu pie zemes", "Zaļa zāle" un citi. Grupa kļūst pazīstama arī Latvijā, galvenokārt pateicoties dziesmai "Laimīgs", kas 1990. gadā piedalās "Mikrofona" aptaujā par gada populārāko dziesmu un iekļauta vinila platē "Mikrofons - 90". Savukārt Ruļļa radītā un ierakstītā Boba Dilana dziesmas "Shelter from the Storm" latviešu versija "Aizvējā" kļūst pazīstama grupas "Bet bet" izpildījumā. "Alis P" versija iekļauta izlasē "Latviešu šūpuļdziesmas" (2005).
Pēc 20 gadiem, kad Rullis pārcēlies uz Latviju, ir sakrāts materiāls "Alis P" otrajam albumam "Uz priekšu", kas dienas gaismu ierauga 2009. gadā, un kurā dzied un ģitāras spēlē Rullis, bet bungas - Svante Drake. Šī albuma tituldziesma iekļūst "Latvian Airplay Top" 48. vietā, arī dziesmas "Gaismas ceļš" un "Arī panki precas" tiek atskaņotas radiostacijās.
2015. gadā izdotais albums "Ciparu pasaule" tiek izvirzīts Mūzikas ierakstu Gada balvai nominācijā "Roka un metāla mūzikas albums".


== Albumi ==
"Alis iet pastaigāt" (pašizdots, LP, 1988)
"Uz priekšu" (Gauja Records, CD, 2009)
"Attiecību putra" (pašizdots, digitāla lejupielāde, 2012)
"Ciparu pasaule" (Biedrība HI, CD, 2015)


== Atsauces ==


== Mājaslapa ==
http://www.alispudelis.lv