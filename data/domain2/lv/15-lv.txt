Kristaps Bergs (1843-1907) bija latviešu būvuzņēmējs, namīpašnieks, izdevējs.


== Dzīvesgājums ==
Dzimis kā Kristaps Kalniņš 1843. gada 12. martā Udzes (Bērzmuižas) pagasta "Lapačos" zemnieka ģimenē. Mācījās vietējā pagastskolā, pēc kuras beigšanas no 1856. gada bija māceklis Jelgavas un Rīgas tirgotavās. 1864. gadā uzsāka patstāvīgu uzņēmējdarbību. No 1876. gada sāka namu būvi Rīgā, uzbūvēja "Berga bazāru". Bija Rīgas Domes loceklis un viens no Rīgas Latviešu biedrības pamatlicējiem un runasvīriem, teātra komisijas aktīvs darbinieks. Sacerēja viencēliena lugu “Šis un tas” (1873), piedalījās izrādēs. Finansiāli atbalstīja sabiedriski nozīmīgus pasākumus.
No 1893. gada apgāda “B. Dīriķis&Co” līdzīpašnieks, laikrakstu “Baltijas Vēstnesis” (1880–1906), “Balss” (1880–1907), “Latvija” (1906–1907) akcionārs, izdeva “Berga bazāra kalendāru” (1893–1907), kura pielikumā publicēti daudzu latviešu literātu jaundarbi.
Miris 1907. gada 6. martā Rīgā, apbedīts Lielajos kapos Rīgā.


== Literatūra ==
Uldis Lasmanis. Berga bazāra un laikmeta labirintos. Rīga, 1997.


== Atsauces ==