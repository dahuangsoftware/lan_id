Parastais vizulis (latīņu: Briza media) - daudzgadīgs 20 - 45 cm augsts lakstaugs. Bieži sastopams pļavās, mežmalās, ceļmalās. Veido nelielus, irdenus cerus, ar sakneni, kas dod īsus pazemes dzinumus. Stumbru nedaudz, tie tievi, gludi, viscaur ar lapām, taisni vai pacili. Lapas pamīšus, vienkāršas, veselas, lineāras, galotnē īsi nosmailotas, plakanas, raupjas, kailas, ar izteiktu dzīslojumu. Apakšējās lapas garākas par stumbra lapām. Lapu makstis garas, kailas, gludas, ar nedaudzām dzīslām, mēlīte īsa, galotnē noapaļota. Zied maijā un jūnijā. Ziedkopa - diezgan liela skara, līdz ziedēšanai saspiesta, ziedēšanas laikā izplesta, piramidāla, ar tieviem, gariem, raupjiem zariņiem un nedaudzām vārpiņām. Vārpiņas ar tieviem, izlocītiem, nokareniem kātiņiem, platas, apaļīgas vai sirdsveida, no sāniem saspiestas, krāsainas, ar 5 - 9 ziediem. Vārpiņas plēksnes 2, gandrīz vienādas, ar šķautni, plati plēvainām malām, īsākas par zieda plēksnēm, ar 3 dzīslām. Zieda plēksnes 2, nevienādas; ārējā plēksne liela, plata, strupa, pie pamata ar austiņām, mugurā izliekta, iekšējā plēksne sīkāka par ārējo plēksni. Auglis - līdz 0,2 cm garš grauds. Tīraudzēs nekad neaug, bet parasti sastop kā piejaukumu citu zāļu zelmenim. Vairojas ar sēklām; viens augs gadā dod 200 - 300 sēklu. Lopbarības ziņā vidēji vērtīgs augs.