Iveta Rajliha (poļu: Iweta Rajlich; dzimusi kā Radzeviča (poļu: Radziewicz) 1981. gada 16. martā Varšavā) ir Polijas starptautiskā lielmeistare šahā (1997).


== Biogrāfija ==
1992. gadā uzvarējusi Pasaules junioru šaha čempionātā U12 vecuma kategorijā. Trīs reizes uzvarējusi Eiropas junioru šaha čempionātos un piecas reizes Polijas junioru šaha čempionātos dažādās vecuma kategorijās, tajā skaitā 1994. gadā, būdama trīspadsmit gadus veca, uzvarējusi U20 vecuma kategorijā. 2000. gadā Batumi iekļuvusi Eiropas sieviešu šaha čempionāta ceturtdaļfinālā.
Sešas reizes piedalījusies Pasaules šaha čempionātos sievietēm pēc izslēgšanas sistēmas (2001, 2004, 2006, 2008, 2010, 2012). Lielāko panākumu guvusi 2006. gadā, kad tikusi līdz 3. kārtai, kurā zaudējusi Alisai Gaļļamovai. Septiņas reizes uzvarējusi Polijas sieviešu šaha čempionātos (1999, 2000, 2005, 2007, 2009, 2012), divas reizes bijusi šajos turnīros sudraba medaļas ieguvēja (2004, 2010), bet vienu reizi izcīnījusi bronzas medaļu (2015).
2012. gadā Budapeštā uzvarējusi šaha turnīru ciklā First Saturday. 2015. gadā Budapeštā kopā ar Tīciju Garu un Sidoniju Vajdu dalījusi pirmo vietu starptautiskā šaha turnīrā International Women Spring Chess Festival.
Pārstāvējusi Polijas komandu lielākajos komandu šaha turnīros:
Pasaules šaha olimpiādēs, kurās piedalījusies 7 reizes (1998-2008, 2012). Komandu vērtējumā izcīnījusi bronzas (2002) medaļu;
Eiropas komandu šaha čempionātos piedalījusies 8 reizes (1999-2009, 2013-2015). Komandu vērtējumā izcīnījusi zelta (2005), sudraba (2007) un bronzas (2013) medaļu. Individuālajā vērtējumā izcīnījusi sudraba un bronzas (abas 2007) medaļas;
Pasaules komandu šaha čempionātos piedalījusies 2 reizes (2007-2009).
Par panākumiem turnīros FIDE 1997. gadā viņai piešķīra starptautiskās lielmeistares (WIG), bet 2002. gadā - starptautiskās meistara vīriešiem (IM) nosaukumu. Bijusi pirmā Polijas šahiste, kurai FIDE ir piešķīrusi vīriešu starptautiskā meistara nosaukumu.


== Atsauces ==


== Ārējās saites ==
Šahista profils FIDE mājaslapā (angliski)
Šahista profils chessgames.com mājaslapā (angliski)
Šahista profils 365chess.com mājaslapā (angliski)