Koipasas ezers (spāņu: Lago Coipasa) ir augstkalnu sālsezers Bolīvijas rietumu daļā, Oruro departamentā, ap 160 km no Oruro. Otrs lielākais sālsezers Bolīvijā. Izvietojies Koipasas solončakā netālu no Čīles robežas.
Dienvidos atrodas Lielākais Bolīvijas sālstuksnesis — Ujuni solončaks. Laukas upe savieno ar Poopo ezeru. Pēc spēcīgām lietusgāzēm Koipasas ezers pārplūst, taču sausuma periodos izžūst, atstājot plašas sāls garozas, pa kurām daudzviet ir ērti braukt ar mašīnām. Sāli šeit iegūst ar roku darbu.
Koipasas ezers un Ujuni ir atliekas no ievērojami lielākiem ezeriem, kas pirms 25—40 tūkstošiem gadu klāja Altiplano. Klimata maiņas rezultātā ezeri lēnām izžuva un sāļu saturs ezeru ūdenī koncentrējās, minerāli izgulsnējās ezeru gultnēs. Sākotnēji izgulsnējās mazāk šķīstošie minerāli — kalcīts, ģipsis, veidojot abu sālsezeru gultnes. Vieglāk šķīstošie sāļi joprojām ir ezeru ūdenī un izgulsnējas pašlaik.
Ap Koipasas ezeru atrodas vairāki vulkāniskas izcelsmes kalni; augstākais — Pukarani (4910 m).


== Atsauces ==