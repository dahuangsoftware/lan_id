Zilspārnu žagatas (Cyanopica) ir zvirbuļveidīgo kārtas (Passeriformes) viena no vārnu dzimtas (Corvidae) ģintīm, kas apvieno 2 sugas.
Ilgu laiku pastāvēja uzskats, ka zilspārnu žagatu ģintī ir tikai 1 suga, tomēr pēdējo gadu DNS pētījumi pierādīja, ka Eiropā dzīvojošās Pireneju zilspārnu žagatas (Cyanopica cooki) un Āzijas zilspārnu žagatas (Cyanopica cyana) nav viena suga, bet divas atšķirīgas sugas.
Zilspārnu žagatas abas sugas dzīvo ļoti tālu viena no otras. Viena populācija dzīvo Eiropas rietumos Spānijā un Portugālē, otra Āzijas austrumos Ķīnā, Korejā, Japānā un Mongolijas ziemeļos. Zilspārnu žagatas apmetas skujkoku un jauktu koku mežos vai parkos.


== Izskats ==

Ārēji abas sugas ir ļoti līdzīgas, tieši tādēļ tās ilgu laiku uzskatīja par vienu sugu. Zilspārnu žagtas ķermeņa garums ir 34 - 35 cm garš, astes garums apmēram 19 – 20 cm, svars 65 - 75 g. Kā jau visām žagatām aste ir puse no visa ķermeņa. Tās kopējais izskats atgādina Eiropas žagatu (Pica pica), tikai ķermenis ir nedaudz slaidāks un tās knābis un kājas ir proporcionāli mazākas un slaidākas.
Ķermeņa apspalvojums ir gaiši pelēks, galvas virsa melna, ar metālisku spīdumu. Pakakle balta. Spārni un aste jūras zilizaļā krāsā.


== Klasifikācija ==
Zilspārnu žagtu ģints (Cyanopica)
Pireneju zilspārnu žagta (Cyanopica cooki)
Zilspārnu žagata (Cyanopica cyanus)


== Atsauces ==