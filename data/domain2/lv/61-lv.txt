Starptautiskā lidosta "Liepāja" (IATA: LPX, ICAO: EVLA) ir vispārējās aviācijas lidosta Grobiņas novada Cimdeniekos 7 km no Liepājas centra un 210 km no Latvijas galvaspilsētas Rīgas. Lidostu ar Liepājas pilsētu savieno autoceļš P134. Liepājas lidostas apsaimniekotājs ir SIA Aviasabiedrība Liepāja.


== Vēsture ==
Liepājas kara lidlauks tika iekārtots pēc bāzu līguma nosacījumiem 1940. gadā. Vērmahta uzbrukuma laikā 1941. gada 22. jūnijā vācu Luftwaffe bombardēja Liepājas lidlauku un iznīcināja lielu daļu no tajā esošajām 69 padomju 148. iznīcinātāju aviācijas pulka (148-й истребительный авиационный полк) kara lidmašīnām. 1943. gada rudenī netālajā Grobiņas pilsētā izveidoja Liepājas-Grobiņas lidotāju skolu (Flugzeugführerschule A/B Libau/Grobin), laikā no 1943. gada oktobra līdz 1944. gada februārim Liepājas lidlaukā apmācīja 25 bijušos Latvijas Aviācijas pulka lidotājus lidošanai ar Luftwaffe lidmašīnām Arado Ar 66 Latviešu 12. Nakts kaujas grupā (Nachtschlachtgruppe 12 (Lettisch), NSGr.12). Seši no viņiem kļuva par Grobiņas kara lidotāju skolas instruktoriem un līdz 1944. gada septembrim sagatavoja 140 lidotājus. No 1944. gada maija Liepājas-Grobiņas lidlaukā bāzējās NSGr.12 štābs, ko augustā-septembrī pārveidoja par aviācijas leģiona "Latvija" (Luftwaffen-Legion Lettland) apmācības daļu.
Aukstā kara laikā tas tika izmantots kā pretgaisa aizsardzības karaspēka lidlauks. 1960. gadā lidlauks tika nodots civilajai aviācijai un no Liepājas lidostas tika veikti 6 lidojumi dienā uz Latvijas galvaspilsētu Rīgu un uz citām lielākajām PSRS pilsētām (Ļeņingradu, Maskavu, Kijevu, Minsku, Kaļiņingradu u. c.), gadā vidēji apkalpojot ap 100 000 pasažieriem un 900 t kravas. 1993. gadā lidosta tika nodota Liepājas pilsētas pašvaldībai un nodibināta SIA Aviasabiedrība «Liepāja».
2008. gada augustā Liepājas starptautiskā lidosta nodrošināja gaisa savienojumus ar 4 pilsētām, un no Liepājas bija iespējams aizlidot uz Rīgu, Kopenhāgenu, Hamburgu un Maskavu, nodrošinot satiksmi 4 reizes darba dienā uz Rīgu, katru dienu uz Kopenhāgenu un Hamburgu un 3 reizes nedēļā uz Maskavu. Lidostas pakalpojumus izmantoja airBaltic un lidojumiem uz Rīgu izmantoja Fokker 50 tipa lidmašīnu. Uz Kopenhāgenu un Hamburgu airBaltic izmantoja ATR 42-300 tipa lidmašīnu kura tika īrēta no Dānijas aviācijas kompānijas DAT Danish Air Transport kuras bāzes vieta ir Dānijā. Globālās finanšu krīzes apstākļos airBaltic 2008. gadā pārtrauca lidojumus uz Liepājas lidostu. Lidojumus uz Maskavu īslaicīgi 2009. gadā veica krievu aviokompānija AtlantSojuz ar Embraer 120 tipa lidmašīnu.


== Statistika ==


== Aviokompānijas un galamērķi ==


=== Lidojumu vēsture ===

2008. gadā no Liepājas lidostas bija tiešie lidojumi uz 4 valstīm:


=== Lidojumi mūsdienās ===
Pēc lidostas rekonstrukcijas, lidojumus uz Rīgu 2017. gada 16. maijā uzsāka Latvijas nacionālā aviokompānija airBaltic.


== Tehniskā informācija ==
Lidostas ICAO kods ir EVLA, bet IATA kods ir LPX. Tā atrodas 5 metrus virs jūras līmeņa. Sertificēta (2016) vizuālajiem lidojumiem diennakts gaišajā un tumšajā laikā. Lidostas teritorija aizņem 217,6 ha platību, tai ir viens 2002 m garš un 40 m plats betona/asfalta seguma skrejceļš. Lidosta aprīkota ar modernu navigācijas (ILS/DME, DVOR/DME), meteoroloģijas (AviMet, Vaisala AW-11) un gaismas sistēmām.
2014.-2015. gadā lidjoslas rekonstrukcijas rezultātā ir atjaunots skrejceļa segums 2002 metru garumā un 40 metru platumā, bet manevrēšanas ceļš ir paplašināts no 14 uz 18 metriem.


== Transports uz lidostu ==


=== Autobuss ===
Autobusu satiksmi ar Liepāju un Grobiņu nodrošina uzņēmuma A/S "Liepājas Autobusu Parks" 2. un 912B. autobusu maršruti. 2. autobuss no lidostas atiet reizi divās stundās, savukārt 912B. autobuss divas reizes dienā. Brauciena ilgums līdz Liepājas pilsētas centram ir aptuveni 20 minūtes, bet līdz Grobiņai-aptuveni 15 minūtes. Biļetes cena vienai personai ir € 0,70(pērkot pie autobusa vadītāja € 0,80). Pietura atrodas pretī lidostas ieejai.


=== Lidostas autostāvvieta ===
Pie pašas lidostas ir pieejama bezmaksas sagaidītāju un pavadītāju automašīnu stāvvieta.


== Lidostas attīstība ==
2014. gada 18. septembrī ar SIA Binders noslēgts līgums par lidostas rekonstrukciju ar mērķi sertificēt lidlauku regulārajiem reisiem. Darbi lidjoslā sākti oktobrī, rekonstrukciju pabeidza līdz 2015. gada 18. jūlijam. Atjaunots tika arī lidmašīnu perons un stāvvietas, kā arī pilnībā nomainīts apgaismojums.
2017. gada martā tika paziņots, ka airBaltic 16. maijā atsāks iekšzemes lidojumus no Rīgas uz Liepāju ar Bombardier Q400 NextGen lidmašīnu.


== Atsauces ==


== Ārējās saites ==
Lidostas mājaslapa