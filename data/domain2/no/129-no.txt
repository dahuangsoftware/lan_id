Sjur Helgeland, (1858 – 1924) var en norsk spelemann fra Voss i Hordaland. Han vokste opp i Myrkdalen på Voss.
Sjur Helgeland lærte mye av Ola Mosafinn, og ble etterhvert inspirert av Lars Fykerud og andre til å gi seg i kast med konsert-virksomhet i større skala. Han var en imponerende framtoning som gjorde seg godt på en scene, og var etterhvert forbilde for spelemennene Lars Skjervheim og Sigbjørn Bernhoft Osa. Den mest kjente slåtten han laget er konsertstykket Budeiene på Vikafjell, som siden ble mye brukt av Osa, og senere av Leif Rygg.
Helgeland skrøt av at han hadde «manken til Bjørnson og fingrene til Ole Bull». Han var spelemann av det hjelpeløse slaget, som ikke hadde forstand på stort annet enn felespill. I dette var han til gjengjeld svært anerkjent. Det fortelles at Sjur vandret fra gard til gard og spilte for mat og husvære.
Han vant den første Vestlandskappleiken i Bergen 1896. Lars Skjervheim fra Myrkdalen førte tradisjonen etter Sjur Helgeland videre, og lærte opp en rekke yngre spelemenn i samme tradisjon.