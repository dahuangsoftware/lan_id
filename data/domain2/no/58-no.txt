Hawala (fra arabisk حوالة DIN: ḥawāla «veksel / endring») er en metode eller et system for overføring av verdier og/eller betalingsformidling mellom ulike land.


== Omfang ==
Systemet brukes oftest hvor betalingsmottakerne bor i land som ikke har et normalt fungerende bankvesen eller hvor innførsel av valuta av andre grunner er forbundet med problemer, som for eksempel i Somalia. Hawalasystemet har i stor utstrekning vært brukt av emigranter fra slike land (typisk fremmedarbeidere, flyktninger, asylsøkere o.l.) for å overføre penger til familiemedlemmer i hjemlandet.


== Organisering ==
Hawala organiseres gjerne ved at penger innbetales til en betrodd person (innsamler) i landet hvor betaleren oppholder seg. Innsamleren har kontakt over telefon, telefaks eller e-post med en hawala-sentral/kontor i mottakerlandet som bemyndiges til å utbetale tilsvarende hva innsamleren har mottatt i en gangbar valuta til oppgitte mottakere. Tradisjonelt vil mottakerne ha kjennskap til et «kodeord» som de bruker for å identifisere seg for hawalasentralen, slik at sentralen vet at pengene utbetales til rett person.
Hawalasentralen får oppgjør for sine utlegg på flere ulike måter:
Innsamleren betaler tilsvarende beløp til mellommenn i naboland som bringer (muligens smugler) valuta fysisk over til mottakerlandet.
Hawalasentralen kjøper varer fra leverandører i utlandet som mottar oppgjør fra innsamleren. Varene leveres i mottakerlandet, enten til hawalasentralen, eller forbrukere som betaler hawalasentralen.
Omkostninger som påløper og eventuelle provisjoner til mellomleddene beregnes og belastes normalt overfor betalerne i avsenderlandet.


== Juridisk vurdering ==
Hawalavirksomhet lovreguleres ulikt fra land til land. I Norge er virksomheten ikke i prinsippet kriminell, men vil i praksis bare være tillatt dersom den er basert på konsesjon i henhold til lov om finansieringsvirksomhet. Det kreves i utgangspunktet en grunnkapital på minimum € 5 000 000 for å få slik konsesjon, og virksomheten vil bl.a. være regulert av hvitvaskingsloven. I flere tilfeller er personer som har drevet hawalavirksomhet i Norge blitt straffedømt.


== Se også ==
Aval


== Referanser ==


== Eksterne lenker ==
Andreas Bakke Foss: Vil legalisere Hawala. Aftenposten 3. mars 2008
VG: Stortingsflertall vil legalisere hawala, 11. mars 2008