Simon Thassi (død 135 f.Kr.), også benevnt som Simon eller Simeon Makkabeus, var den andre og siste overlevende sønnen til Mattatja og således medlem av hasmoneiske dynasti, og en av makkabeerne. Tilnavnet «Thassi» har en usikker mening, mulig forklaringer er «lederen», «vegviseren», «rådsmannen», og «den nidkjære», som alle er mulige meninger.
Simon tok del i det jødiske opprør mot Selevkidriket som ble ledet av hans brødre Judas Makkabeus og Jonatan Apphus, og etter disse død i henholdsvis 160 f.Kr. og 143 f.Kr. ble Simon jødenes leder, den fjerde i rekken siden opprøret begynte. Han ble den første fyrsten i det hasmoneiske dynastiet, og styrte fra 142 f.Kr. og fram til 135 f.Kr.
Etableringen av det hasmoneiske dynasti ble gjort ved en resolusjon i 141 f.Kr. ved et stort råd eller forsamling av «prester og folk og de eldre i landet med det resultat at Simon skulle være deres leder og yppersteprest for evig, fram til det skulle stige fram en trofast profet», i henhold til Første Makkabeerbok.
Den romerske republikk anerkjente det nye dynastiet i 139 f.Kr. da en delegasjon fra Simon var i Roma. Simon maktet også å fortsette sin bror Jonatan Apphus' arbeid med å gjøre Judea mer uavhengig av Selevkideriket. Etter å ha overtalt Demetrios II Nikator til å frata jødene fra skatt eller tributt, fikk han fjernet den siste levning av syrisk kontroll av Judea ved å erobre festningen Akra i Jerusalem, selve symbolet på at Judea var underlagt Selevkideriket. Hans militære og diplomatisk suksess gjorde at han kunne fornye de allianser som hans brødre hadde forhandlet fram med Roma og Sparta. Prisen for den utstrakte utenrikspolitikken var økt hellenistisk innflytelse i Judea, hvilket ble følt som en trussel av ortodokse jøder. Mynter utstedt i Judea proklamerte Simon som «yppersteprest, general og jødenes hersker».
I februar 135 f.Kr. ble Simon Thassi myrdet på ordre av sin svigersønn Ptolemaios (sønn av Abubos) som hadde håp om å gripe makten, men som det ellers lite informasjon om. Hans to sønner Mattatias og Judas ble drept sammen med ham, men Simon var likevel den eneste av sine brødre som frambrakte mannlige arvinger da han ble etterfulgt av en tredje sønn, Johannes Hyrkanos.
Det er en mulighet for at Simon Thassi er opprinnelsen til den legendariske «Simon den retteferdige» i senere rabbinsk tradisjon.


== Referanser ==


== Litteratur ==
Surhone, Lambert M. (2010): Simon Thassi, VDM Verlag Dr. Mueller e.K.
Cohn, Ronald; Russell, Jesse (2012): Simon Thassi, ASIN: B007MAPZ8S
Bloom, James J. (2010): The Jewish Revolts Against Rome, A.D. 66-135: A Military Analysis, McFarland, ISBN 978-0786444793