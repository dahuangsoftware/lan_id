Michał Rola-Żymierski (født som Michał Łyżwińsk 4. september 1890, død 15. oktober 1989 i Warszawa, Polen) var en polsk kommunistisk militær kommandant og marskalk av Polen fra 1945 og frem til sin død.
I 1910 startet han på sine studier ved Det juridiske fakultet ved Det jagellonske universitet. I 1914 ble han med i de polske legionene og kjempet under første verdenskrig i mange av de viktigste slagmarkene på den østerriksk-ungarske østfronten. Han trakk seg fra den østerriksk-ungarske hæren i 1917, og vendte tilbake til Kraków, hvor han fullførte sine juridiske studier før han ble uteksaminert fra handelsskolen i Kraków.
I 1918 ble han med i den polske hæren og deltok blant annet i den polsk-sovjetiske krigen. Han kommanderte 2. Infanteribrigade , og deretter ble han forfremmet til sjef for de prestisjetunge polske legioner i den andre infanteridivisjon.
Etter krigen ble han sendt til Paris, hvor han ble uteksaminert fra École spéciale militaire de Saint-Cyr. Da han kom hjem ble han forfremmet til general. Żymierski tjenestegjorde i Warszawa som assisterende sjef for administrasjon av den polske hæren. Under det polske kuppet i 1926 kjempet han på den tapende regjeringens side. I 1927 ble han stilt for krigsrett og funnet skyldig etter flere kontroversielle anklager om bestikkelser og underslag, og han ble degradert til menig soldat av første klasse. Han ble utvist fra hæren og dømt til fem års fengsel.
Etter løslatelsen i 1931 ble han med i sovjetisk etterretning og han ble en hemmelig medlem av kommunistpartiet i Polen. Etter Stalins beslutning om å oppløse den polske kommunistpartiet i 1938, emigrerte Żymierski til Frankrike, men kort tid etter utbruddet av den andre verdenskrig kom han tilbake til Polen.
I 1943 ble han nestkommanderende i Gwardia Ludowa,Folkegarden i den polske undergrunnsbevegelsen som gjorde motstand mot den tyske okkupasjonen, og fra 1944 var han sjefen for Armia Ludowa, Folkehæren. Som sådan ble han forfremmet og han fikk tilbake graden general og ble kommandant for den polske hæren som kjempet sammen med Sovjetunionen.
Den 3. mai 1945, ble han, etter ordre fra Stalin, forfremmet til marskalk av Polen. Han ble av Sovjetunionen tildelt Seiersordenen den 9. august 1945 for fremragende innsats i organiseringen av Polens væpnede styrker og for fremgangsrik ledelse av den polske hær i det avgjørende slag mot den felles fiende, Tyskland.
Som følge av de stalinistiske utrenskninger som ble organisert i Polen av Bolesław Bierut så ble Żymierski arrestert i 1952. Han ble imidlertid løslatt i 1955 og alle anklage mot ham ble frafalt. Han ble rehabilitert av den polske regjeringen i 1956. Rola-Żymierski var også medlem av Det polske forente arbeiderparti. Etter at kommunistregimet under Wojciech Jaruzelski innførte unntakstilstand i 1981 ble han medlem av sentralkomiteen og av Den nasjonale enhetsfronten.
Michał Rola-Żymierski døde i Warszawa 15. oktober 1989. Han var den siste offiseren til å holde rangen marskalk av Polen.