Den internasjonale kommisjonen for beskyttelse av Donau (ICPDR) er en mellomstatlig organisasjon med sete i Wien. Organisasjonens offisielle tyske navn er Internationale Kommission zum Schutz der Donau (IKSD). Kommisjonen består av 14 stater med tillegg av EU, og er opprettet med hjemmel i konvensjonen om beskyttelse av Donau. Konvensjonen ble undertegnet i Sofia 29. juni 1994 og trådte i kraft 1998.
De 12 avtalepartene som undertegnet konvensjonen i 1994 var Østerrike, Bulgaria, Kroatia, Tsjekkia, Tyskland, Ungarn, Moldova, Romania, Slovakia, Slovenia, Ukraina og EU. Siden har ytterligere tre land kommet til: Serbia (2003), Bosnia-Hercegovina (2005) og Montenegro (2008).
Italia, Sveits, Polen, Albania og Den tidligere jugoslaviske republikken Makedonia samarbeider med ICPDR under EUs vanndirektiv.
Formålet med ICPDR er å gjennomføre konvensjonen. Videre er ICPDR valgt som plattform for å gjennomføre vanndirektivet. Organisasjonens mål er å sikre en bærekraftig bruk av vannveier og ferskvannsressurser i hele Donaus nedslagsfelt. ICPDR utarbeider forslag til forbedring av vannkvalitet, utvikler strategier for flomvern og forurensningsvern, fastsetter utslippsnormer og sikrer overholdelse av disse gjennom medlemsstatene.
Konvensjonen åpner for at organisasjoner kan tiltre kommisjonen som observatører. I alt 19 organisasjoner har benyttet seg av muligheten for å få observatørstatus (2009) i ICPDR. Det dreier seg om frivillige organisasjoner, organisasjoner som representerer privat industri og mellomstatlige organisasjoner. I den siste kategorien faller bl.a. Donaukommisjonen.


== Eksterne lenker ==
«(en) (de) Den internasjonale kommisjonen for beskyttelse av Donau (ICPDR)». Besøkt 28. mars 2009.