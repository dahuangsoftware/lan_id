Johan Christian Georg Hvoslef (født 13. februar 1819 i Stavern, død 7. juni 1889 i Kristiansand) var en norsk jurist og amtmann.
Han tok graden cand. jur. i 1843 og var fullmektig, senere konstituert sorenskriver i indre Sogn. I 1851 var han underrettsprokurator i Lærdalsøyri. Fra 1856 var han byfogd i Hammerfest, før han i 1865 ble utnevnt til amtmann i Jarlsberg og Larvik. Fra 1882 til 1889 var han stiftamtmann i Kristiansand og amtmann i Lister og Mandals amt.
Johan C. G. Hvoslef var sønn av sorenskriver Jens Hvoslef og hustru Elisabeth Christine Mejlænder og bror av biskop Fredrik Waldemar Hvoslef som er kjent fra Kautokeino-opprøret. Han ble i 1865 gift med Amalie Eline Weidemann fra Holmestrand.
Han ble utnevnt til ridder av St. Olavs Orden i 1868 for fortjenstlig embetsvirksomhet.


== Kilder ==
Den kongelige Sankt Olavs Orden 1847–1947, utgitt av ordenskanselliet ved O. Delphin Amundsen, Oslo, 1947