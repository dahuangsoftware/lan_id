The Broadway Melody er en Oscar-belønnet amerikansk filmmusikal fra 1929 regissert av Harry Beaumont. Hovedrollene spilles av Charles King, Anita Page og Bessie Love. En sekvens av filmen var innspilt i farger (Technicolor). Denne har imidlertid gått tapt. Den ble belønnet med Oscar for beste film (den første lydfilmen som fikk denne prisen).
Filmen er også kjent under tittelen Broadway Melody of 1929 og var den første i rekken av flere tilsvarende filmer som kom på 1930-tallet. Den ble populær i sin samtid, men har i ettertid fått dårlige skussmål. Enkelte mente at den fikk Oscar mye på grunn av det kaos som oppstod i forbindelse med overgangen til lydfilm. Den har kun fått 38% på Rotten Tomatoes. Journalist Sven Egil Omdal beskrev den i 2010 som «totalt forglemmelig». Filmen var uansett med på å bane vei for lydfilmen.
I 1940 kom en nyinnspilling med tittelen Two Girls on Broadway. Denne hadde Lana Turner og Joan Blondell i de ledende rollene.


== Handling ==
Søstrene Hank og Queenie skal danse i en revy, hvortil Eddie har komponert en slager. Eddie er forlovet med Hank, men så blir han og Queenie forelsket i hverandre. Hank gir avkall på ham, og så gifter Eddie og Queene seg.


== Om filmen ==
Publikum
Den innbrakte ca $4,3 millioner på verdensbasis, hvorav $2,8 millioner i USA alene. Produksjonskostnadene var på $380 000.
Stumfilmversjon
Den ble også lansert i en stumfilmversjon. Dette på grunn av at det var mange kinoer som på den tiden ikke hadde utstyr for lydfilm.
Priser
Den ble i 1930 belønnet med Oscar for beste film. Den ble i tillegg nominert for beste kvinnelige hovedrolle (Bessie Love) og beste regissør (Harry Beaumont).


== Rollebesetning ==
Charles King : Eddie Kearns
Anita Page : Queenie Mahoney
Bessie Love : Hank Mahoney
Jed Prouty : Onkel Jed
Kenneth Thomson : Jock Wariner
May Doran : Flo
Eddie Kane : Francies Zanfield
J. Emmett Beck : Babe Hatrick
Marshall Ruth : Stew
Drew Demorost : Turpe


== Referanser ==


== Eksterne lenker ==
(en) The Broadway Melody på Internet Movie Database
(en) The Broadway Melody på AllMovie
(en) The Broadway Melody på Turner Classic Movies
(en) The Broadway Melody på Rotten Tomatoes