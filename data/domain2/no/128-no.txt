Solidaritätszuschlag (uformelt omtalt som Soli, norsk: solidaritetspåslag) er en skatt i Forbundsrepublikken Tyskland.
Skattesatsen for Solidaritätszuschlag er på 5,5 %, og den betales både av privatpersoner (på lønns- og kapitalinntekter) og av bedrifter. Inntektene tilfaller i sin helhet de føderale myndighetene, og var pr. 2014 på ca. 14 milliarder euro i året.
Solidaritätszuschlag ble først innført av Helmut Kohl-regjeringen i 1991 for å dekke de ekstraordinære kostnadene landet hadde i forbindelse med Gulfkrigen, og var da på 7,5 %. Mellom 1992 og 1994 ble det ikke innkrevd noe Solidaritätszuschlag, men skatten ble igjen innført fra 1995, for å dekke kostnadene ved Tysklands gjenforening. Dagens skattesats på 5,5 % ble innført i 1998.
I Vest-Tyskland er det til dels en oppfatning at Solidaritätszuschlag-midlene kun flyter fra Vest- til Øst-Tyskland. Skatten inndrives imidlertid i hele Forbundsrepublikken, og bruken av midlene er ikke bundet geografisk til noe bestemt område.


== Referanser ==