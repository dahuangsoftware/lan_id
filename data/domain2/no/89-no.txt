Erling Sven Lorentzen (født 28. januar 1923 i Oslo) er en norsk skipsreder og industrigründer. Han er tidligere motstandsmann og offiser i Kompani Linge. Han er enkemann etter prinsesse Ragnhild av Norge, eldste datter av kong Olav V.


== Bakgrunn og oppvekst ==
Lorentzen er yngste sønn av skipsreder Øivind Lorentzen og Ragna Nilsen (datter av statsråd Peder Nilsen). Han tilhører slekten Lorentzen som kom til Norge fra Danmark på 1600-tallet, og forfedrene var skipsredere i Holmestrand i mange generasjoner.
Han kommer opprinnelig fra Huseby i Oslo.


== Andre verdenskrig og livvakttjeneste fra 1945 ==
Da tyskerne angrep Norge i 1940 meldte 17 år gamle Erling Lorentzen seg som frivillig i Gudbrandsdalen. Etter å ha tatt examen artium tok han seg over til Storbritannia hvor han gjennomgikk trening i Skottland som del av militæravdelingen, Kompani Linge. I 1944 ble han militær områdesjef i Hallingdal (på vegne av Norges regjering - i eksil).
Under andre verdenskrig samarbeidet han blant annet med motstandsmannen Gunnar Sønsteby.
Han var livvakt for kongefamilien, fra båten kom til kai i Oslo den 7. juni 1945. Det var slik han møtte sin tilkommende kone, Ragnhild - kronprins Olavs eldste datter. Prinsessen og Lorentzen skrev brev til hverandre mens Lorentzen gikk på skole i USA.


== Ekteskap og barn ==
«Gradvis seilte han opp som en beiler for kongsdatteren. Han fikk høre at han ville bli et problem for kongefamilien. [Lorentzen:] «Jeg visste jo at en kongelig ikke skulle gifte seg med en plebeier som meg. Det var uhørt, hadde ikke skjedd i Norge på 600 år.» Lorentzen valgte å snakke med kongen selv. [Lorentzen:] «Vi hadde en åpen samtale. Han ga meg ingen velsignelse. Jeg forsto senere at han hadde tatt det opp med statsministeren og stortingspresidenten», skrev Vårt Land.
15. mai 1953 giftet de seg i Asker kirke. På vei til alteret ble Lorentzens tilkommende kone ledsaget av sin far kronprins Olav, som var iført admirals gallauniform.
Paret bosatte seg i Brasil etter bryllupet. Planen var at de skulle være der i ett år, men de ble der for godt. De fikk tre barn, Haakon Lorentzen (født 23. august 1954), Ingeborg Lorentzen (født 27. februar 1957) og Ragnhild Lorentzen (født 8. mai 1968).


== Forretningsmann ==
Han etablerte flere virksomheter i Sør-Amerika. Fra 1958 til 2008 drev Lorentzen stort innenfor rederivirksomhet samt brasiliansk tømmer. I 1968 grunnla Lorentzen industriforetaket Aracruz Celulose i Brasil; selskapet ble etter hvert et milliardkonsern og ble verdens største produsent av bleket kortfibret cellulose. Dette selskapet solgte familien i 2008 videre til medaksjonær Votorantim for flere milliarder kroner.
Han har støttet «Norges forsvarsevne»-kampanjen med en million kroner (per 2015).
Lorentzen er utdannet Master of Business Administration ved Harvard Business School i 1948.


== Utmerkelser ==
For sin krigsinnsats mottok han St. Olavsmedaljen med ekegren, Deltagermedaljen med rosett og Haakon VIIs 70-årsmedalje. I 1977 ble han utnevnt til kommandør av St. Olavs Orden. Lorentzen ble i 2005 tildelt Kongehusets 100-årsmedalje og i 2016 ble han tildelt Kong Harald Vs jubileumsmedalje 1991–2016. Han er også innehaver av Den brasilianske Sydkorsordenens storkors.


== Se også ==
Lorentzen (slekt fra Sjælland)


== Referanser ==


== Litteratur ==
«Erling Lorentzen», i Norsk biografisk leksikon
Stig Arild Pettersen: Erling Lorentzen : vilje og motstand, Cappelen Damm, 2016 ISBN 9788202446727


== Eksterne lenker ==
«Erling Lorentzen» - Store norske leksikon