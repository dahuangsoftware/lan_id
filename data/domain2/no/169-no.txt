Allen Ellsworth Ludden (født 5. oktober 1917, død 9. juni 1981) var en amerikansk fjernsynspersonlighet, konferansier og game show-vert. Han er kanskje mest kjent for å ha ledet forskjellige utgaver av game showet Password mellom 1961 og 1980.


== Tidlige år ==
Allen Ludden ble født som Allen Packard Ellsworth, og var første barn til Elmer Ellsworth, 25, som var fra Nebraska, men bodde i Mineral Point i Wisconsin og arbeidet som ishandler; og hans kone, Leila M. Allen, 22 år gammel fra Wisconsin, som var hjemmeværende. Elmer Ellsworth døde året etter, den 6. januar 1919, bare 26 år gammel som følge spanskesyken. Da Allen var rundt fem år gammel, giftet Leila Ellsworth seg med elektroingeniøren Homer Ludden, Jr., som var sønn av H. D. Ludden, byens lege, som var fra Chicago og hadde praktisert i Mineral Point siden 1906. Allen fikk adoptivfarens navn og ble Allen Ellsworth Ludden. Familien bodde en kort tid i Wisconsin-byene Janesville, Elkhorn, Antigo og Waupaca før de flyttet til Texas mens Allen enda var liten gutt.


== Utdannelse og karriere ==
Ludden studerte engelsk og drama ved University of Texas. Han fikk en Master of Arts i engelsk fra samme universitet i 1941. Han tjenstegjorde i US Army og fikk en Bronze Star og ble avskjediget med kapteins grad i 1946. Sent på 1940- og tidlig på 1950-tallet hadde han en karriere som rådgiver med spalter for ungdom og tenåringer i magasiner og i radio. Hans radioprogram for tenåringer: Mind Your Manners, gav ham en Peabody Award i 1950.
Ludden ledet mange game show, inklusive GE College Bowl, men han var likevel mest kjent for å lede programmet Password både på dagtid og i beste sendetid på CBS og ABC mellem 1961 og 1975. Hans åpningsord i TV fanget oppmerksomheten: «Hi doll» var rettet mot hans elskede svigermor, Tess White, mor til Betty White. Han avsluttet Password med et «password of the day», og så: «So long, see you tomorrow, I hope.» Ludden begynte å lede en oppdatert version: Password Plus, på NBC i 1979, men kjemoterapeutisk behandling mot magekreften tvang ham til å slutte sent oktober 1980. Tom Kennedy overtok hans plass.
Andre show som Ludden ledet omfattet Liar's Club, Win With the Stars, og Stumpers!. Han ledet også det originale pilotprosjektet for The Joker's Wild og ledet et talkshow Allen Ludden's Gallery. Som paneldeltaker opptrådte han regelmessig i The Gong Show.
Etter anmodning fra forleggerne Dodd, Mead & Co skrev Ludden og utga fire bøker med «Plain Talk»-råd, samt en roman, Roger Thomas, Actor (1959), alle beregnet på ungdom. Han fikk i 1961 prisen Horatio Alger Award.
Han utga et album kalt Allen Ludden Sings His Favorite Songs på RCA Records i 1964.


== Familie ==

Ludden giftet seg med Margaret McGloin den 1. okober 1943. Hun døde av kreft 30. oktober 1961. De hadde en sønnn, David, og to døtre, Martha og Sarah.
Han fridde minst to ganger til den to ganger fraskilte Betty White, som han hadde møtt i Password. Hun aksepterte til slutt, og de ble gift 14. juni 1963, og forble sammen til Luddens død. De opptrådte sammem i en episode av The Odd Couple hvor også barna, Felix og Oscar deltok i Password. Ludden opptrådte også som paneldeltaker i Match Game, med White sittende i salen. De to opptrådte sammen som paneldeltakere i programmet i 1975 og i Match Game PM i 1980.


== Død ==
Etter at Ludden fikk konstatert kreft tidlig i 1980, tok han en månedslang permisjon fra Password Plus for kjemoterapeutisk behandling. Sent i oktober 1980, falt han i koma mens han var på ferie. Det ble først opplyst at han hadde fått hjerneslag, men komatilstanden ble forårsaket av for høye nivåer av kalsium som skyldtes medisineringen mot kreften. Tom Kennedy tok over som programleder i Password Plus, og selv om Ludden håpet å komme tilbake til sitt show, ble kreften bare verre, og han kunne ikke returnere. Ludden døde i Los Angeles den 9. juni 1981, bare dager før han kunne feire sin 18. byllupsdag med Betty White. Han ble 63 år gammel. Ludden ble gravlagt ved siden av sin far i Ellsworths familiegrav i Graceland Cemetery i sin fødeby, Mineral Point i Wisconsin.


== Ettermæle ==
En gangvei i Los Angeles Zoo er oppkalt etter ham, (Betty White er styremedlem i dyrehagen) og en kunstig innsjø i Mineral Point heter Ludden Lake til minne om ham. En Labrador Retriever fikk navnet Ludden og ble gitt til en organisasjon som skaffer førerhunder til blinde i San Rafael i California, av Betty White til minne om hennes avdøde mann.
I et intervju i programmet Larry King Live ble hun spurt om hun kunne tenke seg et nytt ekteskap, men da svarte Betty White: «Once you've had the best, who needs the rest?»


== Arkivmateriale ==
The Allen Ludden Papers collection er tilgjengelig i det offentlige biblioteket i hans fødeby Mineral Point. Samlingen omfatter brev skrevet eller mottatt av Ludden, maskinskrevne manuskripter, klipp fra aviser og magasiner, av eller om Ludden, offentlige bilder og personlige fotografier, samt et par ødelagt hornbriller. Samlingen ble gitt av Betty White.


== Referanser ==


== Eksterne lenker ==
The Allen Ludden & Betty White Archive
Allen Ludden's biography
Allen Ludden's Photo & Gravesite
(en) Allen Luddens profil på Internet Movie Database