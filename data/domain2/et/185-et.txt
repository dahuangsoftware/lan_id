Männipark (ka Keskuse parkmets) on Tallinnas Mustamäe linnaosa Mustamäe asumis Ehitajate tee, Sõpruse puiestee ja Keskuse tänava vahelisel alal asuv park.
Pargi pindala on 10,6 hektarit.
Park on aktiivselt kasutatav puhkeala, kus aeg-ajalt korraldatakse ka massiüritusi.
Pargis on kivine piknikuplats, liikluslinnak ja laste mänguväljak. Valgustust ja teid on rekonstrueeritud. 2003. aastast on park koeravabaks tsooniks kuulutatud.


== Loodus ==
Ala on kunagine liivik, mis on looduslikul teel taimestunud.


=== Taimestik ===
Puistute kogupindala on 4,3 ha.
Kasvab ainult samblamännikuid.
Esineb mõningaid võõrliikide isendeid.
Puistute seisund on rahuldav. Kohati kannatavad puistud tugeva rekreatiivkoormuse all.


=== Linnustik ===
Haudelinnustik on suhteliselt liigivaene. Pesitsejatest on dominantliigid metsvint, musträstas, hallvares ja rasvatihane.
Kaitsealustest liikidest esineb toitekülalisena kanakull.
Probleemliikideks on hallvares ja hakk. Talvepoolaastal on Mustamäe Männipark kujunenud seltsingus ööbivate vareslaste koondumis- ja sageli ka arvuka ühisööbimise paigaks.


== Rekonstrueerimine ==

1990ndatel nägi linnavalitsus linna üldplaneeringus ette uue Mustamäe keskuse rajamist. Ühe ideena nähti seda keskust Männipargis. Koostati detailplaneering ja projekt. Mustamäe Linna Halduskogu aga otsustas, et Männipark tuleb säilitada muutmata kujul. Uue kohana pakuti Laki tänava, Kadaka tee, Tammsaare tee ja Mustamäe tee vahele jäävat ala.
Mustamäe linnaosavalitsuse ärgitusel korrastasid töömehed (1999) suve lõpus mürtsuga avatavas Männipargis kolme miljoni krooni eest teed ja valgustuse ning rajasid piknikupidajatele kivise kontserdiplatsi, samuti leiavad uuenenud puhkamispaigas koha kaks Tauno Kangro skulptuuri.
Erika Salumäelt pärineb mõte rajada parki mänguväljak-spordikeskus (Taani eeskujul). 1. juunil 2005. arutasid Kivisilla aia ja maastikukujunduse OÜ esindajad ja Mustamäe linnaosavalitsuse töötajad pargi tulevast väljanägemist detailsemalt. Pargi rekonstrueerimine koos liikluslinnaku ja kahe mänguatraktsioonidega väljakuga läheb maksma üle 3 miljoni krooni. Männipark kavandatakse kaks suurt mänguväljakut, keskele liikluslinnak, spordiharrastusevõimalused täiskasvanutele ning ümber pargi jalgratta-rulluisurada.
2003. aastal koostati detailplaneering Keskuse tänav 1-3 / Sõpruse puiestee 252 asuva Mustamäe Männipargi krundi ja Keskuse tänav 5 kinnistu piiride muutmine seoses maa-ala suurendamise ja kinnistule kohviku rajamisega. Keskuse tänav 5 kinnistul on trolliliini lõppjaama dispetšerihoone ja kinnistu praegune maakasutuse sihtotstarve on transpordimaa.

2008. aastal valmis parki kõlakoda, mille kavandamisel võeti eeskujuks linna seni ainuke väike kõlakoda Nõmmel Vabaduse pargis Nõmme-Kase 12b. Laulukaare lavaosa on 70-ruutmeetrine ja metallkonstruktsioonidele on ehitatud puust viltune ovaalkatus.


== Mõtiskluste aed ==
2014. aastal avati pargis Mõtiskluste aed, kus nimeplaatidega tähistati nimelised pingid Anton Hansen Tammsaarele, Eduard Vildele, Juhan Sütistele ja Mati Undile. 2015. aastal avati samas nimelised pingid ka Marie Underile ja Silvia Rannamaale.


== Mõtlik mees ==
2002. aastal valminud graniidist monumentaalskulptuur. Mõõtmed 4 x 3 x 2,3 m. Kaal 28 tonni. Algselt oli kuju planeeritud Sõpruse puiestee ja Akadeemia tee ringi keskele, kuid see keelati väidetavalt ringtee tulevase likvideerimise tõttu. Kuju avati Mustamäe päevade raames.


== Vaata ka ==
Auhind "Mõtlev mees"


== Viited ==


== Välislingid ==
Männipargi kaart
Galerii Tauno Kangro skulptuuri "Mõtlev mees" paigaldus parki
Tauno Kangro. Mõtlev mees