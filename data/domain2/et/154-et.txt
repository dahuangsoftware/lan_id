Kumbhāṇḍa (sanskriti kumbhāṇḍa, paali kumbhaṇḍa) on budistlikus mütoloogias kääbuskasvu koletis. Kumbhāṇḍa'del on pudelkõrvitsakujuline keha, suur punnis kõht ja nii suured munandid, et nad võivad neid kasutada istmena ning saavad liikuda üksnes neid ise üleval hoides.
Sõna kumbhāṇḍa võib tuleneda murdesõnast, mis tähistab pudelkõrvitsat. Samas võib see pärineda ka sõnast aṇḍa "muna", tähendades liitsõnana "pottmuna" (kuna neil on potisuurused munad).
Kohati arvatakse kumbhāṇḍa'd jakšade hulka. Kumbhāṇḍa'sid loetakse madalama astme jumalateks. Nad kuuluvad cāturmahārājikakāyika jumaluste klassi ja alluvad lõuna ilmakaare valitsejale Virūdhakale. Üks kumbhāṇḍa'de pealikest on Kumbhīra.