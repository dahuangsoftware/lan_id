Aleksander Klauson (sündinud 11. detsembril 1959 Tallinnas) on eesti mehaanikateadlane.
Ta lõpetas aastal 1981 Tallinna Polütehnilise Instituudi ehitusteaduskonna cum laude. Aastatel 1982–1985 oli ta Tallinna Polütehnilises Instituudis aspirantuuris (tema juhendajaks oli professor Jaan Metsaveer). Aastal 1987 kaitses ta füüsika-matemaatika kandidaadi väitekirja.
Ta oli aastatel 1981–1983 Tallinna Polütehnilise Instituudi ehitusmehaanika kateedri assistent, aastatel 1986–1987 oli ta sama kateedri vanemõpetaja ja aastatel 1987–1992 sama kateedri dotsent. Aastatel 1992–1999 oli ta Tallinna Tehnikaülikooli (ehitusteaduskonnas) mehaanikainstituudi dotsent, aastatel 1999–2003 oli ta erakorraline vanemteadur. Aastast 2003 on ta mehaanikainstituudi tehnilise mehaanika professor, lisaks on ta aastast 2005 tehnilise mehaanika õppetooli juhataja ja mehaanikainstituudi direktor.
Tema teadustöö põhisuundadeks on loodusteadused ja tehnika ning mehaanika (täpsemalt lainelevi modelleerimine õhukeseseinalistes konstruktsioonides).


== Isiklikku ==
Ta on Vladimir Klausoni poeg.


== Välislingid ==
Aleksander Klauson Eesti Teadusinfosüsteemis


== Kirjandus ==
Tallinna Tehnikaülikooli professorid läbi aegade. TTÜ kirjastus. Tallinn 2008.