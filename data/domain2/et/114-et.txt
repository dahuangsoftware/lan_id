Taani Tehnikaülikool (taani keeles Danmarks Tekniske Universitet, lühendatult DTU) on ülikool Taanis, Kopenhaagenist põhja pool Lyngbys. Õppeasutus asutati aastal 1829 füüsik Hans Christian Ørstedi algatusel Taani esimese polütehnikumina. Tänaseks on DTU Euroopa juhtivamaid tehnilisi õppeasutusi ja Skandinaavia parim tehnikaülikool.


== Ajalugu ==
Taani Tehnikaülikool asutati aastal 1829 Kopenhaageni ülikooli professor Hans Christian Ørstedi eestvedamisel kui "Edumeelse tehnoloogia kolledž" (taani keeles Den Polytekniske Læreanstalt). Õppeasutuse loomisel oli Ørstedil eeskujuks École Polytechnique Pariisis, mida ta oli noore teadlasena omal ajal külastanud.
Uue kolledži esimeseks asupaigaks sai hoone Kopenhaageni kesklinnas. Aastal 1890 avati uus hoonekompleks Sølvgades, mis aga 1920. aastail muutus kitsaks laienevale koolile ja aastal 1929 pandi nurgakivi uuele hoonekompleksile Østervoldis. Hoonestu sai kannatada Teises maailmasõjas, selle tegelik kasutusele võtmine toimus alles 1954. aastal.
Alates 1933. aastast oli õppeasutuse ametlik nimetus Danmarks Tekniske Højskole (DTH), mida tavaliselt tõlgiti kui "Taani Tehnikaülikool". Lõpuks, 1994. aastal muudeti nimetus ära: Danmarks Tekniske Universitet ("Taani Tehnikaülikool"), lühendina DTU, millise all ülikool tänasel päeval on üldtuntud.
Aastal 1960 võeti otsus rajada uus hoonekompleks Lyngbysse, Kopenhaagenist põhja poole. Uus hoonestu avati 1974. aastal.


== Viited ==