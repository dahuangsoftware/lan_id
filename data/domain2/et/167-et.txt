Maria Sophia Fredericka Dagmar (26. november 1847 – 13. oktoober 1928) oli Venemaa keisri Aleksander III abikaasa, õigeusku ristituna Marija Fjodorovna. Ta oli Taani kuninga Christian IX ja Hessen-Kasseli Louise teine tütar. Aastail 1881–1894 oli ta Venemaa keisrinna. Marija Fjodorovna oli viimase Venemaa keisri Nikolai II ema.


== Noorpõlv ==
Dagmari isa sai Taani kuningaks 1863. aastal. Printsess Dagmar kasvas üles suures sõbralikus peres, kus oli kuus last: Frederik (1843–1912), Alexandra (1844–1925), Vilhelm (1845–1913), Dagmar (1847–1928), Thyra (1853–1933), Valdemar (1858–1939).
Dagmari vanem vend oli Taani troonipärija, õde Alexandra abiellus 1863. aastal tulevase Suurbritannia kuninga Edward VII-ga, Vilhelm valiti samal aastal Kreeka kuningaks.
1864. aasta sügisel saabus Taani kuningakotta Venemaa keisri Aleksander II poeg, troonipärija Nikolai, eesmärgiks kihluda Dagmariga. Kihlus kuulutatigi välja, kuid abiellumiseni ei jõutud – Nikolai haigestus ja suri aprillis 1865.
1866. aasta suvel oli Taanis külaskäigul järgmine Venemaa troonipärija, Aleksander. Kuigi noorte liit oli nende vanemate suunatud ja soositud, tärkas Dagmari ja Aleksandri vahel siiras kiindumus ja armastus.


== Abielu ==

Dagmar sõitis Venemaale juba septembris 1866. Oktoobris toimus õigeusku ristimine ning 9. novembril abiellus Marija Fjodorovna Peterburis troonipärija Aleksander Aleksandrovitšiga.
Perre sündis kuus last:
Nikolai (1868–1918)
Aleksandr (1869–1870)
Georgi (1871–1899)
Ksenja (1875–1960)
Mihhail (1878–1918)
Olga (1875–1960)
Marija Fjodorovnast sai Venemaa keisrinna 12. märtsil (vkj 1. märtsil) 1881, kui mõrvati keiser Aleksander II ja troonile tuli tema poeg Aleksander III. Kroonimispidustused toimusid 1883. aastal Moskvas.
Keisri pere kolis Talvepaleest elama Gattšina paleesse (40 km kaugusel Peterburist), talvel viibiti Anitškovi palees (Peterburi kesklinnas).
1. novembril 1894 suri Aleksander III kõigest 49-aastasena. 26. novembril abiellus uus keiser, poeg Nikolai, Hesseni printsessi Alixiga. Marija Fjodorovnast sai leskkeisrinna.


== Tagasi Taani ==
Pärast revolutsioonilisi sündmusi Venemaal lahkus Marija Fjodorovna koos tütarde Ksenja ja Olgaga 1919. aasta märtsi lõpus Venemaalt. Pääsetee oli neile organiseerinud Marija Fjodorovna õde, Inglise kuninga George V ema Alexandra. Krimmi rannikult sõideti Suurbritannia lahingulaeval Marlborough Inglismaa kaudu Taani. Kopenhaageni lähedal suveresidentsis elas Marija Fjodorovna oma elupäevade lõpuni, ta suri 13. oktoobril 1928. Aastal 2006 maeti tema põrm ümber perekonna hauda Peeter-Pauli katedraalis.


== Kirjandus ==
A. N. Bohanov, "Aleksander III. Impeeriumi venestaja", Kunst, 2014