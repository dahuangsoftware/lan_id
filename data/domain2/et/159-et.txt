Eveenid (vana nimetus lamuudid) on tunguusi-mandžu rahvas Venemaal Kirde-Siberis.
2010. aasta rahvaloenduse andmetel elas Venemaal 22 383 eveeni. Neist elas Sahha Vabariigis 15 071, Magadani oblastis 2635, Kamtšatka oblastis 1872, Tšuktši autonoomses ringkonnas 1392 ja Habarovski krais 1128.
Ukrainas elas 2001. aasta rahvaloenduse andmetel 104 eveeni.
Antropoloogiliselt kuuluvad evengid mongoliidse rassi baikali ehk paleosiberi rühma. Võrreldes evenkidega on nad lühemat kasvu ja heledama nahaga.
Eveeni keel kuulub tunguusi-mandžu keelte põhjarühma. Tänapäeval ei räägi ligikaudu 3/4 eveene enam eveeni keelt, vaid on üle läinud vene või jakuudi keelele. 2011. aasta rahvaloenduse andmetel valdas Venemaal eveeni keelt ainult 5656 inimest.
Tõenäoliselt on eveenid kujunenud tunguusi ja jukagiiri hõimude segunemise tulemusel aastasadade jooksul. Varasemal ajal olid eveenid rändleva eluviisiga põhjapõdrakasvatajad ja kütid, rannikualadel ka kalurid ja mereloomakütid. 20. sajandil on eveenid suures osas omaks võtnud paikse eluviisi.
Eveenid on evenkide lähedane sugulusrahvas, kuid nad on siiski eri rahvad.
Tuntud eveene on maailmameister maadluses Viktor Lebedev, "legendaarne eveenitar" Dolguntša ning kirjanik ja ühiskonnategelane Andrei Krivošapkin.


== Vaata ka ==
Eveeni-Bõtantai rahvusuluss


== Viited ==


== Välislingid ==
Eveenid Vene Impeeriumi rahvaste punases raamatus (inglise keeles)