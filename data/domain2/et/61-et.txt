Myrrha [mürra] oli vanakreeka mütoloogias Assüüria kuninga Theiase tütar, Adonise ema, kes rasestus oma isast.
Adonise sünni kohta oli kaks versiooni.
Levinuma versiooni kohaselt ärgitas Aphrodite Myrrhat intsestile oma isa Theiasega. Myrrha amm aitas plaani teoks teha. Kui Theias avastas, mis on juhtunud, sattus ta raevu ning ajas tütart noaga taga. Jumalad muutsid Myrrha mürripuuks ning sellest puust ongi Adonis pärit.
Räägiti ka, et Myrrha põgenes isa eest ja Aphrodite muutis ta puuks. Adonis sündis, kui Theias laskis puu sisse noole või kui metssiga hakkas kihvadega puu koort ära rebima.