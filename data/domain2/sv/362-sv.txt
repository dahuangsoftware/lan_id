Nils Gissler, född 22 februari 1715 i byn Gissjö, Torps socken i Medelpad, död 19 november 1771 i Härnösand, var en svensk läkare.
Gissler blev 1733 student i Uppsala, där han först studerade teologi, men övergick till medicin och blev 1744 medicine doktor. År 1743 utnämndes han till lektor i logik, fysik och medicin vid Härnösands gymnasium samt förordnades 1762 att tillika vara provinsialläkare i Västernorrlands län.
Gissler var en skicklig läkare, som ofta på egen bekostnad beredde läkemedel åt sina patienter och även vårdade dem i sitt hem. Han gjorde ansenliga naturhistoriska samlingar och anlade strax efter sin ankomst till Härnösand en botanisk trädgård där.
Han var även verksam som författare och i synnerhet flitig i upptecknandet av iakttagelser inom medicin och naturvetenskap, vilka han, sedan 1748 ledamot av Vetenskapsakademien, för det mesta meddelade i dennas handlingar.


== Källor ==
Gissler, Nils i Nordisk familjebok (andra upplagan, 1908)