Dylta Bruk är ett före detta bruk i Axbergs socken i Örebro kommun, Närke.
Bruksherrgården består av en huvudbyggnad av trä och flyglar av sten i sin nuvarande utformning ritad av Johan Fredrik Åbom. Dagens verksamhet består bland annat av skogsbruk, jordbruk, fiskodling, hyresverksamhet och viltbruk.


== Historia ==
Svavelbruket anlades i senare hälften av 1500-talet. Bruket har drivits i samma släkt sedan 1631, då Hans Leffler arrenderade bruket av kronan, och med ägande sedan 1649 då Henrik Barckhusen (Lefflers svärson) fick det i förläning av drottning Kristina. Efter sonen Hans Barckhusen övertogs bruket av dennes svärson, statssekreteraren Casten Feif (Feif), ägare till Kägleholm och Medinge. Dennes svärson, riksrådet friherre Samuel Åkerhielm, blev 1739 ägare till Dylta Bruk varpå gården ägdes av familjen Åkerhielm i 275 år. 2014 övergick gården inom släkten till familjen Roos.
Brukets privilegier från 1649 stadgade bland annat att den kungliga familjen under farsoter skulle ha fritt logi på Dylta bruk. Bruket ansågs som på grund av svavelröken oåtkomligt för smitta. Bland privilegierna fanns det värdefulla paragrafen att hemmanen inom Axbergs, Kils och Hovsta socknar, som hade frihet från rotering, skulle lämna ved till bruket och sälja det sitt kol. Detta privilegium löstes in av staten 1869. Tillverkningen av rödfärg pågick till 1942.
Dylta Bruk utgjorde till 1818 egen församling. Klockstapeln som tidigare stod bredvid den sedan länge rivna kyrkobyggnaden finns fortfarande kvar men har flyttats från den ursprungliga placeringen bredvid corps de logiet. Kyrkogården finns kvar i allén.


== Litteratur ==
Beth Åkerhielm, "Ur svavelbrukets historia. Några minnesblad." Från bergslag och bondebygd. Årsbok 26 (1971)


== Externa länkar ==
Dylta bruk
Dylta i Nordisk familjebok (andra upplagan, 1907)