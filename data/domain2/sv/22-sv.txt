Marin Držić, född 1508, död 1567, var en dramatiker och poet från Kroatien.
Han föddes i Dubrovnik och studerade först till präst, men hans rebelliska karaktär gjorde honom inte lämpad till yrket. Han sändes därefter till Siena för att studera kanonisk rätt. Där utsågs han efter en tid till rektor för universitet men återvände 1543 till sin födelsestad där han bland mycket annat var verksam som översättare och kyrkomusiker.
Držić anses vara renässansens främsta författare i Kroatien och var verksam inom många områden. Han skrev lyrisk poesi, herdedikter, politiska pamfletter och framför allt komedier. Liksom andra komediförfattare som Lope de Vega, Ben Jonson och Molière är hans komedier livfulla verk som hyllar kärlek, frihet och uppriktighet och driver med girighet, egoism och maktfullkomlighet – både inom familjen och i samhället.
Till hans bästa komedier hör Dundo maroje, Skup, Novela od stanca och Pomet.
Marin Držić-priset utdelas sedan 1991 till framstående dramatiker. Det kroatiska parlamentet utnämnde 2008 till Marin Držić-året, då det var 500 år sedan han föddes. Han har också en gata i Zagreb uppkallad efter sig.


== Källor ==
Den här artikeln är helt eller delvis baserad på material från engelskspråkiga Wikipedia