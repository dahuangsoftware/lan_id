Apie kaimą Telšių rajone žr. Kumpikai (Telšiai).

Kumpikai – kaimas šiaurinėje Kretingos rajono savivaldybės teritorijos dalyje, 4 km į pietvakarius nuo Grūšlaukės, kelio  2311  Darbėnai–Grūšlaukė  dešinėje pusėje, prie Šlaveitos ir Narmanšakės upių.
Seniūnaitijos centras. Yra biblioteka.


== Etimologija ==
Pavadinimas kilo iš asmenvardžio Kumpikas daugiskaitos. Rašytiniuose šaltiniuose rašomas lenk. Kąmpiki, Kumpiki, rus. Кумпики, Кумпейки, Кумпикай, liet. Kumpikai, žem. Kompėkā.


== Geografija ==
Kaimas įsikūręs lygumoje. Iš vakarų ir pietų jis ribojasi su Šlaveitų, šiaurėje – Latvelių, šiaurės rytuose – Smeltės, pietvakariuose – Knėžų ir Akmenalių kaimais, vakaruose – Grūšlaukės mišku. Centrine kaimo dalimi prateka Šlaveita ir dešinysis jos intakas Narmanšakė, o vakariniu pakraščiu – Ąžuolupis (dešinysis Akmenos intakas). Vakariniu pakraščiu praeina kelias  2327  Vaineikiai–Grūšlaukė–Medininkai , palei šiaurinė pakraštį – kelias  2311  Darbėnai–Grūšlaukė , o centrine dalimi juos jungia  2325  privažiuojamasis kelias prie Kumpikų  nuo kelio  2311  Darbėnai–Grūšlaukė .


== Istorija ==
Kaimas įkurtas XVI a., Valakų reformos metu. Pirmąkart pažymėtas 1568 m. Žygimanto Augusto Telšių valsčiaus vakarinės dalies valdų žemėlapyje. Vėliau priklausė Salantų, nuo 1675 m. iki XIX a. – Grūšlaukės dvarui.
1750, 1821 ir 1843 m. buvo 33, 1846 m. – 27, 1866 m. – 22 dūmai. Plėšininėje miško žemėje tarp gyvenvietės ir Smeltės XVIII a. pab. – XIX a. pr. susiformavo vienkieminis Kumpikų Medsėdžių užusienis.
1870 m. kaime buvo 98 revizinės sielos (prievolinių luomų vyrų, mokančių pagalvės mokestį), o valstiečiai valdė 336 rėžius žemės.
XX a. 8 deš. kaimas – kolūkio administracinis ir gamybinis centras. 1972 m. iš Šlaveitų perkelta biblioteka, veikė Kretingos rajono vartotojų kooperatyvų sąjungos parduotuvė, kultūro namai, pradinė mokykla (2004 m. reorganizuota į Darbėnų vidurinės mokyklos Kumpikų pradinio ugdymo skyrių, kuris 2008 m. uždarytas).


== Gyventojai ==


== Kultūros paveldas ==
Kumpikų I senosios kapinės.
Kumpikų II senosios kapinės.
Kapinių ir pakelės koplytėlės su šventųjų skulptūromis (XX a.).


== Šaltiniai ==