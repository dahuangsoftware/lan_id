Ailukas (marš. Aelok) – koralinis atolas Ramiajame vandenyne, Maršalo Salose, Ratako salų grandinės centrinėje dalyje. Atolas yra 72 km į šiaurę nuo Votjės atolo, į šiaurės rytus nuo Liekiepo (ir Džemo), į pietus nuo Utiriko ir Takos atolų.
Atolas trikampio formos, ilgis 29,5 km, plotis 14 km. Rifas vakaruose su pertrūkiais, jį sudaro 57 salelės, kurios beveik visos yra rytinėje atolo linijoje (Ailukas, Alietas, Bigenas, Kapenas, Enidžabras, Enedželaras ir kt.), tik Agluės salelė yra vakaruose, o Enidžė – pietuose. Atolo sausumos plotas 5,36 km², lagūnos plotas 177,34 km².
Atolą 1565 m. pastebėjo Migelio Lopeso de Legaspio ekspedicija ir pavadino Los Placeres (dvi iš salelių įvardintos San Pedro ir San Pablo).
1998 m. Ailuke gyveno 513 gyventojų. Dauguma (451) jų gyveno Ailuko salelėje, kurioje yra lėktuvų nusileidimo takas. Enidžabre gyveno 22, Bigene 13 žmonių, dar po keletą kitose salelėse.