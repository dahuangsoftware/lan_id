Pranas Hodelis (1889 m. Čekiškėje, Kauno raj. – 1950 m. birželio 19 d. North Arlingtone, Niujorke, JAV) – vargonininkas ir chorvedys.


== Biografija ==
1913 m. atvyko į JAV pas brolį Joną Hodelį, kuris Praną pasikvietė į Filadelfiją. Kadangi Jonas jau gerokai buvo pažengęs muzikoje, ėmėsi mokyti ir savo brolį.
Vėliau apie trejus metus vargonuoti mokėsi pas lietuvių vargonininkus Jersey Cityje, NY, ir Harrisone, NY. Minėtuose miestuose pradėjo ir vargonininkauti.
Vargonininkaudamas Dievo Motinos Sopulingosios lietuvių parapijoje Karney, NY, daug dirbo su jaunimu, įkūrė klubą „Baltoji lelija“, kurio pagrindinis tikslas buvo suorganizuoti chorą ir rengti lietuviškus vakarus – koncertus. Daug nuveikė ir su minėtos parapijos mišriuoju choru (50 dalyvių), kuris vėliau buvo pavadintas „Birutės“ vardu. Choras giedojo bažnyčioje, statė operetes: Stasio Šimkaus „Išeivis“ – 1927 m., „Čigonai“ – 1928 m. ir kt.), rengė koncertus, dalyvavo tautiniuose minėjimuose. 1940 m. rugsėjo 29 d. su parapijos choru surengė koncertą kolektyvo gyvavimo 40-mečio proga.
Nuo 1921 m. buvo ALRK Vargonininkų sąjungos narys (taip pat Niujorko-Niudžersio provincijos narys), 1926 m. išrinktas Seimo pirmininku, buvo Centro valdybos iždo globėjas. Buvo įkūręs nedidelę spaustuvę, kurioje leido savaitraštį „Amerika“. Paskutiniuosius savo gyvenimo metus praleido Newarke, NJ.


== Šaltiniai ==
Boleslovas Zubrickas. Pasaulio lietuvių chorvedžiai: enciklopedinis žinynas. Vilnius, 1999. Informacijos publikavimui gautas žodinis autoriaus leidimas.