Locha – miestas pietų Ekvadore, Kuksibambos slėnyje, prie Samoros upės; Lochos provincijos centras. Plentai į Kuenką, Samorą, Vilkabambą, Suljaną. Verčiamasi žemės ūkiu, prekyba, aptarnavimu.
Locha laikoma Ekvadoro muzikos sostine: gausu muzikos, salsos klubų, centrinėje aikštėje vyksta miesto kolektyvų pasirodymai. Yra išlikę senoviniai miesto vartai, 1838 m. pastatyta katedra, Šv. Pranciškaus, Šv. Sebastijono, Šv. Dominyko bažnyčios (pastatytos XVI-XVII a., atstatytos XIX a.), paminklai Ekvadoro didvyriams. Veikia keli muziejai, 2 universitetai.


== Istorija ==
Gyvenvietę 1548 m. įkūrė Alonso de Mercadillo ir pavadino gimtojo miesto Ispanijoje vardu. Lochą kelis kartus nuniokojo žemės drebėjimai, todėl ji buvo perkelta 35 km toliau. XIX a. Locha tapo pirmuoju Ekvadoro miestu, kuriame buvo įvesta elektra (iš gretimos hidroelektrinės).