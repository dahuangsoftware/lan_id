Sinclair ZX80 buvo pirmasis Sinclair Research kompanijos asmeninis kompiuteris, išleistas 1980 metais. Jis buvo svarbus tuo, kad tai buvo pirmasis kompiuteris Jungtinėje Karalystėje kainavęs mažiau šimto svarų (tiksliau 99,95£). Galima buvo pirkti kompiuterį dalimis (pirkėjams tekdavo surinkti ir sulituoti patiems) arba šiek tiek brangesnį surinktą kompiuterį. ZX80 greitai tapo labai populiarus ir vienu metu tekdavo laukti keletą mėnesių eilėje tam, kad jį pavyktų gauti.
Kompiuteris buvo sukonstruotas Jim Westwood. Jis turėjo Z80 3,25 MHz dažnio mikroprocesorių, 1 kB operatyvios atminties ir 4 kB pastoviosios atminties (ROM). Joje buvo įrašytas Sinclair BASIC interpretatorius, redaktorius ir „operacinė sistema“. BASIC komandos nebuvo įvedamos užrašant jas paraidžiui, vietoj to, kiekvienu klaviatūros klavišu buvo galima įvesti keletą skirtingų komandų, kurios būdavo aktyvuojamos perjungimo (shift) klavišais. Ši tendencija išliko ir kituose Sinclair Research kompiuteriuose, išskyrus Sinclair QL.
Vaizdas buvo išvedamas į televizorių bendraašiu kabeliu. Kompiuteryje buvo galimybė išsaugoti programas į kasetę (naudojant išorinį magnetofoną). Vaizdo rodymo generatorius naudojo labai minimalistinę aparatinę įrangą kartu su programine įranga generuojant vaizdo signalą. Dėl šios priežasties Z80 galėjo generuoti atvaizdą tik tada, kai jis buvo neaktyvus, t. y. laukdamas mygtuko paspaudimo. Paleidžiant BASIC programas arba netgi spaudžiant mygtuką įvedimui, ekranas akimirksniu išsijungdavo, palaikydamas funkcijos vykdymą. Realizuoti judančią grafiką tapo sudėtinga, nes kiekvieną kartą išvedant naujus grafinio vaizdo pakeitimus, reikėjo stabdyti ekraną įvedimui.
Buvo parduota apie 50 000 kompiuterio vienetų, tuo metu tai buvo nematytas skaičius, turėjęs didelę įtaką JK asmeninių kompiuterių rinkoje. Dėl savo paprasto dizaino ir tendencijos kaisti neišliko daug geros būklės ZX80 kompiuterių, todėl gali būti brangiai vertinami kolekcionierių.