Saulės laikrodžio aikštė – saulės laikrodžio pavidalo aikštė Šiauliuose, esanti šalia Talkšos ir Šiaulių kapinių. Aikštė įrengta 1986 m. minint 750-ąsias Šiaulių vardo paminėjimo metines (architektai Algimantas Černiauskas, Remigijus Jurėla ir Algis Vyšniūnas). Aikštėje stovi 18 m aukščio kolona su paauksuota Stanislovo Kuzmos skulptūra „Šaulys“, aikštės grindinyje įlieti skaičiai, žymintys saulės laikrodžio valandas: 3, 6 ir 12.


== Istorija ==
1981 m. buvo paskelbtas konkursas 750-osioms Šiaulių vardo metinėms paminėti, kurį laimėjo trys architektai šiauliečiai – A. Černiauskas, R. Jurėla ir A. Vyšniūnas. Projektas pradėtas įgyvendinti 1985 m., o 1986 m. rudenį Saulės laikrodžio aikštė buvo įrengta automobilių techninės apžiūros aikštelės vietoje. 1988 m. Saulės laikrodžio aikštės autoriams paskirtas TSRS Dailės akademijos aukso medalis.
2008 m. buvo planuojama aikštę remontuoti, įrengti kioskus, gėlių turgelį bei automobilių stovėjimo aikštelę. Dėl 2007 m. finansinės krizės planas nebuvo įgyvendintas.
2013 m. balandžio 23 d. skulptūra buvo išgabenta aukso sluoksnio restauracijai, kadangi buvo pažeista oro sąlygų ir paukščių. Restauravimą atliko Arvydas Paulionis, kuris skulptūros dengimą auksu atliko ir 1986 m. Restauravimui prireikė 63 g aukso. Tų pačių metų rugpjūčio 28 d. skulptūra grąžinta ant postamento.


== Skulptūra ==
Skulptūra „Šaulys“ yra beveik 4 m aukščio, sveria 700 kg. Ji pastatyta ant kolonos iš šešių cilindrinių betoninių segmentų. 1993 m. „Šaulys“ įtrauktas į Kultūros vertybių registrą (unikalus kodas 15786).


== Šaltiniai ==