Australijos lietuvių kultūros fondas (angl. Australian Lithuanian Culture Foundation) – Australijos lietuvių finansinės paramos fondas, veikęs 1948–1973 m. Australijoje. Fondo centras – Melburne.


== Istorija ==
Australijos lietuvių kultūros fondą 1948 m. gruodžio 6 d. įkūrė organizacinis komitetas: Gabrielius Žemkalnis-Landsbergis, Romas Maziliauskas, Andrius Bajorūnas ir Jurgis Glušauskas. 1949 m. rugpjūčio 21 d. išrinkta pirmoji valdyba, kurios pirmininkas – Antanas Rūkštelė. 1950 m. gegužės 21 d. Melburne įvyko I Fondo suvažiavimas; 1950-1952 m. pirmininkas Pranas Viktoras Raulinaitis.  Australijos lietuvių kultūros fondo skyriai veikė Adelaidėje, Melburne, Džilonge ir Sidnėjuje.
Australijos lietuvių kultūros fondas steigė ir rėmė lituanistines savaitgalio mokyklas, jaunimo kursus, rėmė Vasario 16-osios gimnaziją Vokietijoje, propagavo lietuvių tautinius šokius, chorus, sportą. 1950 m. rugpjūčio 6 d. LKF įsteigė Karaliaus Mindaugo aukštųjų mokslų institutą, kurio tikslas – šviesti ir auklėti akademinį jaunimą ir visuomenę. Institutas veikė Melburne ir rengė viešas paskaitas lietuvių bendruomenei, jo personalas pagal išgales dirbo mokslinį darbą. Daugiausia dėmesio buvo kreipiama į kultūrą ir teisę, istoriją, literatūrą, meną, religiją ir socialinius mokslus. Apie Instituto uždavinius, organizaciją ir veiklą buvo skelbiama Australijos lietuviškuose laikraščiuose.
Melburne tebeveikia Australijos lietuvių kultūros fondo įkurta lietuvių biblioteka (vedėjas Juozas Mikštas). 1973 m., kai Australijos lietuvių bendruomenė įsteigė Australijos lietuvių kultūros tarybą, Australijos lietuvių kultūros fondas likviduotas, turtas perduotas bendruomenei. Australijos lietuvių kultūros fondo veiklą pratęsė Australijos lietuvių fondas.


== Šaltiniai ==