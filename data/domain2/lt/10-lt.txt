Lapių geomorfologinis draustinis – draustinis Lapių seniūnijoje (Kauno raj.). Draustinio paskirtis – išsaugoti moreniniame gūbryje susiformavusio erozinio raguvyno reljefo formas. Įsteigtas 1992 m. Plotas – 1168 ha.


== Geografija ==

Lapių geomorfologinis draustinis yra mažai urbanizuotoje vietovėje, Kauno miškų urėdijos Vytėnų girininkijos teritorijoje, užima 1168 ha plotą, iš jų 400 ha yra miškai. Valstybinės reikšmės miškai – 142 ha plote. Prasideda Lapių miestelyje ir tęsiasi rytų kryptimi kairėje kelio  232  Vilijampolė–Žeimiai–Šėta  pusėje iki Stavidvario miško. Šiaurinėje dalyje prieina prie Didžiųjų Lapių. Draustinis gausiai išvagotas raguvų. Būdingas gūbriuotas kraštinių ledyno darinių reljefas, natūralūs upeliai teka giliose rėvose.
Draustinis ribojasi su Lapių regioniniu savartynu. Jo teritorijoje yra Lepšiškių ir Šančių piliakalniai. Iš gyvenviečių – Lepšiškiai, Tauralaukis, Smiltynai II, kelios kolektyvinių sodų bendrijos. Teka Marilė, Margupis, Girdažė.


== Šaltiniai ==


== Literatūra ==
Kauno rajono gamta ir kultūros paveldas – Kaunas, 2007 m.- 132 p.


== Nuorodos ==
Kauno rajono draustiniai
Lapių geomorfologinio draustinio apsaugos planas (2006 m.)
Draustinio teritorija