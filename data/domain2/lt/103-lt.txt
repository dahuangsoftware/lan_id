Adolfas Kaziliūnas (1942 m. Baibokuose, Vabalninko valsčius) – Lietuvos inžinierius, chemikas technologas, habilituotas technologijos mokslų daktaras.


== Biografija ==
1949 m. ištremtas į Kimiltejų (Irkutsko sritis). 1956 m. grįžo į Lietuvą. 1967 m. baigė Kauno politechnikos institutą. 1976 m. KPI apgynė disertaciją „Dažytų kaproninių ir acetilceliuliozinių audinių fotocheminės destrukcijos procesų ypatumų tyrimas“, chemijos mokslų kandidatas. 1989 m. Leningrado S. Kirovo tekstilės ir lengvosios pramonės institute apgynė disertaciją „Acetilceliuliozinių ir poliamidinių tekstilinių medžiagų atsparumo šviesai padidinimo būdų paieškos įdiegimas ir teorinis pagrindimas“, technikos mokslų daktaras.
1968–1975 m. dirbo Utenos trikotažo fabrike, 1968–1969 m. technologas, 1969–1975 m. taurinimo cecho viršininkas. 1975–1990 m. šilko audinių fabriko „Kauno audiniai“ centrinės laboratorijos vedėjas, 1990–1991 m. UAB „Ekonova“ prie Kauno technologijos universiteto Inžinerinės ekologijos katedros vyr. mokslinis bendradarbis, 1991–1995 m. Lietuvos valstybinės kokybės inspekcijos viršininkas. 1995–2002 m. dėstė Vilniaus universitete, nuo 1998 m. profesorius. Nuo 2002 m. Lietuvos teisės universiteto (nuo 2004 m. Mykolo Romerio universitetas) Strateginio valdymo ir politikos fakulteto. Valdymo teorijos katedros profesorius. 1995 m. stažavo Stokholmo universitete (Švedija), 1996 m. ir 1997 m. Luveno karališkajame universitete (Belgija).
1990–1995 m. Kauno miesto tarybos deputatas.


== Mokslinė veikla ==
Tyrimų sritis – tekstilės medžiagų cheminė technologija (dažymas, marginimas, terminis ir kitoks apdorojimas). 37 išradimų autorius.


== Bibliografija ==
Standartizacija, 1997 m.
Kokybės vadyba, vadovėlis. Vilnius, Mykolo Romerio universiteto Leidybos centras, 2007 m.


== Šaltiniai ==