Valentina Monetta (g. 1975 m. kovo 1 d. San Marine) – San Marino dainininkė.


== Biografija ==

Karjeros pradžioje buvo grupių „Tiberio“ ir „Parafunky“ narė, kur dainavo soul, ritmenbliuzo ir hiphopo stiliaus dainas. 2002 metais su „Tiberio“ išleido debiutinį singlą „Sharp“. 2007 metais dainininkė išleido pirmąjį solinį singlą „Vai“.
2008 m. Monetta su kūriniu „Se non ci sei tu“ dalyvavo uždaroje San Marino atrankoje į 2008 m. „Euroviziją“, tačiau San Marino RTV televizijos komiteto sprendimu nebuvo pasirinkta. Tais metais į konkursą vyko grupė „Miodio“. 2011 m. rugsėjo mėn. išleido debiutinį EP albumą „Il mio gioco preferito“.
2012 m. kovo 14 d. San Marino RTV paskelbė, kad San Marinas dalyvaus 2012 m. „Eurovizijos“ dainų konkurse, kuris vyks Baku, Azerbaidžane, su daina „Facebook Uh, Oh, Oh“. Daina buvo pasirinkta RTV. Tačiau kovo 18 dieną, t. y. praėjus kelioms dienoms po dainos paskelbimo, EBU pranešė, kad dainos žodžiuose minimas nepagrįstai komercinis pranešimas „Facebook“, dėl kurio atsirado diskvalifikacijos grėsmė; atsižvelgiant į „Eurovizijos“ taisyklės, dėl pastebėtų komercinių pranešimų daina laikytina nepriimtina. Tuomet San Marinui buvo suteikta galimybė pateikti naują dainą arba pakeisti dainos tekstą, pašalinti visas užuominas į „Facebook“, ne vėliau kaip iki kovo 23 d. 12:00 valandos. SMTV paskelbė, kad daina ir jos žodžiai bus pakeisti nauju pavadinimu „The Social Network Song (OH OH – Uh – OH OH)“. Valentina šią dainą atliko pirmame konkurso pusfinalyje, tačiau užėmė 14-ą vietą ir nepavyko patekti į didįjį finalą.
2013 m. sausio 30 d. San Marino televizija paskelbė, kad Monetta antrą kartą atstovaus San Marinui 2013 m. „Eurovizijoje“ (kuri vyko Malmės mieste) su daina „Crisalide (Vola)“. Dainos žodžius parašė Mauro Balestri. Ji varžėsi su antrojo pusfinalio dalyviais 2013 m. gegužės 16 d. Jai dar kartą nepavyko patekti į finalą. Jos daina surinko 47 taškus ir užėmė 11 vietą.

2013 m. birželį Monetta išleido antrąjį albumą „La storia di Valentina Monetta“. Jame įtraukta 2013 m. „Eurovizijoje“ dalyvavęs kūrinys „Crisalide (Vola)“ bei keletas jos kitų versijų. Tų pačių metų birželio 19 d. San Marino transliuotojas paskelbė, kad dainininkė trečią kartą atstovaus San Marinui 2014 m. „Eurovizijoje“. Ji yra ketvirtoji dainininkė, atstovavusi šalį trejus metus iš eilės. 2014 m. kovo mėn. paaiškėjo konkursinė daina „Maybe (Forse)“. Balandžio mėn. išleido studijinį albumą „Sensibilità (Sensibility)“. Gegužės 6 dieną vykusiame pirmajame „Eurovizijos“ pusfinalyje atlikėja užėmė 10-ą vietą ir pateko finalą ir tapo pirmąja šalies atstove, įveikusi pusfinalio etapą. Finale ji su 14 taškų užėmė 24-ą vietą.
Netrukus po 2014 m. konkurso, nacionalinis transliuotojas pasiūlė Monettai ketvirtą kartą atstovauti San Marinui jubiliejiniame 60-ajame „Eurovizijos“ dainų konkurse, tačiau ji atsisakė. Per 2015 m. konkurso finalą ji paskelbė San Marino balsavimo rezultatus.


== Diskografija ==


=== Albumai ===
2011 – Il mio gioco preferito
2013 – La storia di Valentina Monetta
2014 – Sensibilità (Sensibility)


=== Singlai ===
2002 – Sharp
2002 – Vai
2008 – Se Non Ci Sei Tu
2011 – Una Giornata Bellissima
2012 – I’ll Follow the Sunshine
2012 – The Social Network Song
2013 – Crisalide
2014 – Maybe
2014 – Sensibilità (Sensibility)/Hotel


== Nuorodos ==
Vikiteka
Oficiali svetainė