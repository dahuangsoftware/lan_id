Rima Baškienė (1960 m. spalio 25 d. Kentriuose, Kelmės raj.) – inžinierė, Lietuvos ir Šiaulių rajono politinė bei visuomenės veikėja.


== Biografija ==
Nuo 1974 m. gyvena Kuršėnuose. 1978 m. baigė tuometinę Kuršėnų pirmąjąją vidurinę mokyklą, dabar – Stasio Anglickio pagrindinė mokykla, 1978–1983 m. studijavo Kauno politechnikos institute ir įgijo inžinierės technologės specialybę.
1983–1997 m. Plungės linų audinių fabrike inžinierė technologė, Šiaulių rajono vykdomojo komiteto ekonomistė, Žemės ūkio darbuotojų profsąjungos Šiaulių rajono komiteto instruktorė. 1997–2000 m. ir 2004 m. birželio–lapkričio mėn. Seimo nario Ramūno Karbauskio padėjėja.
Nuo 1996 m. Lietuvos valstiečių partijos narė (dabar – Lietuvos valstiečių ir žaliųjų sąjunga), šios sąjungos pirmininko pavaduotoja.
2000–2004 m. Šiaulių rajono savivaldybės tarybos narė, Šiaulių rajono savivaldybės mero pavaduotoja. Nuo 2004 m. Seimo narė. Nuo 2016 m. Seimo pirmininko pirmoji pavaduotoja.
Šiaulių rajono moterų organizacijos „Atgaiva" narė. Vyras Raimondas Baškys. Sūnūs Laurynas ir Rokas.


== Nuorodos ==
Lietuvos Respublikos Seimo narė Rima Baškienė
2012 m. Lietuvos Respublikos Seimo rinkimai
Oficialus Rimos Baškienės tinklalapis
2008 m. Lietuvos Respublikos Seimo rinkimai.


== Išnašos ==