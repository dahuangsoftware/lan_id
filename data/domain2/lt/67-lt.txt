Vincas Adomėnas (1909 m. rugsėjo 23 d. Vilniuje – 1986 m. lapkričio 5 d. Naugardiškėje, Kauno raj., palaidotas Jonučių kapinėse, Kauno raj.) – prozininkas, dramaturgas, vertėjas.


== Biografija ==
Mokėsi Vilniaus ir Kauno gimnazijose, baigė Salų žemės ūkio mokyklą ir kontrolasistentų kursus Gruzdžiuose. VDU 1935–1940 m. studijavo prancūzų kalbą ir filosofiją, lankė Teatro seminarą, vaidybos studiją.
Gyveno Joniškyje, Kelmėje, dirbo Žemės ūkio rūmuose Kaune. Nuo 1940 m. dirbo Kauno, Vilniaus kultūrinėse įstaigose, 1941–1944 m. buvo Lietuvos liaudies kultūros centro direktoriumi, 1942–1947 m. buvo Kauno dramos teatro aktoriumi. Mokytojavo Skriaudžiuose.
1952 m. suimtas, nuteistas 25 m. lagerių ir 5 m. tremties. Kalintas Intoje. 1956 grįžo į Lietuvą, gyveno Naugardiškėje, dirbo tinkuotoju, mechaniku.


== Kūryba ==
Parašė buitinių pjesių, komedijų, dramų:
Svetimos aistros, 1943;
Balta obelėlė, 1944;
Užvis sunkiausia, 1959, 1960
Periodikoje paskelbė apsakymų, radijo vaidinimų. Vertė A. Čechovo, I. Krylovo, I. Turgenevo, J. Bžechvos kūrinius.
1992 m. išleido sudėtingo siužeto romaną „Kas apverks jų dalią“, kurio pagrindą sudaro lagerių buities ir rezistencinės kovos vaizdai, gilinimasis į kalinių ir laisvės kovotojų psichologiją, jų aspiracijas. Rankraščiu liko apysaka „Pabėgimas“.


== Nuorodos ==
Vytautas Rakauskas. Adomėnas, Vincas. Lietuvių literatūros enciklopedija. Lietuvių literatūros ir tautosakos institutas. – Vilnius, 2001. – ISBN 9986-513-95-2