Strėvos įgriuva – valstybinis gamtos paveldo objektas, dubens formos dauba esanti apie 1,5 km į vakarus nuo Strėvos kaimo (Trakų rajonas), Spindžiaus miške, Aukštadvario regioniniame parke. Strėvos įgriuvos kilmė – termokarstinė. Maždaug prieš 18 tūkst. metų, vykstant sudėtingiems apledėjimų ir ledų atsitraukimų reiškiniams, sąnašos ir nuosėdos palaidojo atskilusį ledo luitą. Jam ištirpus ir susidarė stačiašlaitė dauba. Jos plotas – 1,5 ha, dugnas – 0,1 ha. Dugnas užpelkėjęs, durpių sluoksnis jame siekia apie 2,5 m, šlaitų aukštis – 20 m. Vandens gylis duobės dugne 0,3 m žemiau Žemės paviršiaus.
Strėvos įgriuva yra lankytinas turistinis objektas. Šiuo metu ji yra paruošta lankymui, yra įrengta apžvalgos aikštelė ir apžvalginis takas. Tako ilgis – 600 metrų. Pakeliui įrengtos 5 stotelės: informacija apie taką; kertinė miško buveinė; Spindžiaus miško gamtinė įvairovė; dauba iš arčiau; „Natura 2000“ teritorija, kurioje gausu pelkučių, šaltinių. Netoli plyti Spindžiaus, Drabužaičio ir Stankos ežerai.


== Legendos ==
Legenda sako, kad čia stovėjo prakeikta ir prasmegusi karčiama, kur uliodavo velniai. Vieną pasniko dieną velniai kėlė vestuves. Vos tik gaidys pragydo, karčiama su visais velniais prasmego. Vietiniai gyventojai sako, kad kartais ir dabar girdisi paslaptingi garsai.
Kita legenda mena, kad smuklėje ulioti pradėjęs didžios šeimos tėvas. Žmona jį čia surado, tačiau su ja jis eiti atsisakė. Išėjusi ant kelio, žmona smuklę prakeikė. Jos vietoje atsirado įgriuva.