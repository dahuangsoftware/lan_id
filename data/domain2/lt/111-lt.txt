Elongacija – planetos regimasis kampinis nuotolis nuo Saulės (stebint iš Žemės) arba paly­dovo regimasis kampinis nuotolis nuo kitos planetos. Faktiškai elongacija yra kampas tarp krypčių Žemė-Saulė ir Žemė-planeta. Vidinių planetų elongacija visada mažesnė už 90°: didžiausia Merku­rijaus elongacija būna nuo 18° iki 28°, Veneros nuo 45° iki 47°. Elongacija gali būti rytų elongacija – planeta stebima į rytus nuo Saulės (matoma vakarais), vakarų elongacija – planeta stebima į vakarus nuo Saulės (matoma rytais). Išorinių planetų elongacija kinta nuo 0° (ši padėtis vadinama jungtimi) iki 180° (ši padėtis vadinama opozicija). 90° elongacija vadinama kvadratūra. Jei išorinė planeta matoma į rytus nuo Saulės su elongacija lygia 90°, ši padėtis vadinama rytų kvadratūra. Jei išorinė planeta yra į vakarus nuo Saulės su elongacija lygia 90°, ji vadinama vakarų kvadratūra.