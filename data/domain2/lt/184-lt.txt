Dženifer Garner (angl. Jennifer Garner, g. 1972 m. balandžio 17 d. Hiustonas, Teksasas) – amerikiečių aktorė ir filmų prodiuserė, už vaidmenį seriale „Alias“ apdovanota Auksiniu gaubliu. Po vedybų su aktoriumi Benu Afleku žinoma ir kaip Dženifer Ana Aflek (angl. Jennifer Anne Affleck).


== Biografija ==


=== Kilmė ir mokslai ===
Garner gimė Hiustone, Teksase, anglų kalbos mokytojos Patricijos Ann English ir chemiko Williamo Johno „Billo“ Garnerio šeimoje. Dėl tėvo darbo jie persikraustė į Prinstoną, vėliau – į Čarlstoną Vakarų Virdžinijoje, kur gyveno iki ji įstojo į koledžą. Dženifer turi 2 seseris: vyresnę Melissa Lynn Garner Wylie ir jaunesnę Susannah Kay Garner Carpenter. Ji prisimena buvusi griežtai auklėjama: iki sukako 16, negalėjo įsiverti auskarų, naudoti makiažo ir kiekvieną sekmadienį lankė bažnyčią, nors dėl to nejautė diskomforto ar prievartos.
Nuo 3 metų pradėjusi mokytis baleto, ji šoko ilgus metus, tačiau niekada nesvajojo tapti balerina, kaip ir aktore. 1990 m. Dženifer baigė George Washingtono vardo mokyklą Čarlstone ir įstojo į Denisono universitetą Granvilyje, Ohajuje, kuriame studijavo menus ir dramos mokslus. 1993 m. Konektikute Garner mokėsi Nacionaliniame teatro institute Eugene O‘Neill teatro centre.


=== Karjeros pradžia ===
1994 m. Garner debiutavo teatre, Šekspyro pjesėse „Venecijos pirklys“ ir „Vasarvidžio nakties sapnas“. Po metų ji persikėlė į Niujorką, kur už vaidmenį pjesėje „A Month in the Country“ gaudavo po 150 dolerių per savaitę. Tuo metu debiutavo ir televizijoje, filme „Zoya“ pagal Danielle Steel romaną. Vėliau sekė epizodiniai pasirodymai serialuose „Spin City“, „Law & Order“, „Significant Others“ ir „Time of Your Life“.


=== Populiarumo augimas ===

Kine Garner debiutavo epizodiniais vaidmenimis 1997 m. Kiek svarbesnis vaidmuo jai teko 2000 m. komedijoje „Biče, kur mano automobilis?“ kartu su Ashton Kutcher, o 2001 m. ji kartu su būsimuoju vyru Benu Afleku nusifilmavo didelio pasisekimo sulaukusiame kariniame epe „Perl Harboras“. Tais pačiais metais prodiuseris J.J. Abrahams pakvietė ją į naują kuriamą serialą „Alias“. Norėdama pasirengti vaidmeniui, ji ėmė treniruotis taekvondo, kad įgytų kovos įgūdžių, būtinų vaidmeniui. Nors aktorė ir abejojo savo galimybėmis, vėliau daugelį reikalingų triukų ji sugebėjo atlikti pati, o kai kuriems prireikė kaskadininkų (Shauna Duggins) pagalbos. Pirmąsias serialo dalis kiekvieną savaitę stebėjo daugiau kaip 10,2 milijono žiūrovų ir toks populiarumas pelnė jai „Auksinio gaublio“ apdovanojimą, o atlyginimas nuo 40 tūkstančių dolerių už seriją paskutiniuosiuose sezonuose pasiekė 150 tūkstančių. Šis vaidmuo ne tik pakėlė Dženifer vertę, bet ir pelnė jai ne vieną apdovanojimą ar nominaciją. Serialas buvo baigtas filmuoti 2006 m. vasarą, iš 22 paskutiniojo sezono serijų 17-oje Dženifer filmavosi būdama nėščia.
Jau pradėjus filmuoti „Alias“, 2002 m. ji sukūrė epizodinį vaidmenį Steven Spielberg juostoje „Catch Me if You Can“ po to, kai šis pamatė pirmąsias serialo dalis. Po metų pasirodęs veiksmo filmas „Daredevil“, kuriame ji vėl vaidino su Benu Afleku, visiškai pakeitė Dženifer gyvenimą: nors juosta sulaukė įvairių kritikų atsiliepimų, ji buvo populiari ir tapo tikru proveržiu jos karjeroje, be to, ji su Afleku tapo pora.
2004 m. Dženifer pirmą kartą kartą atliko pagrindinį vaidmenį – populiarumo sulaukusiame filme „13 Going on 30“, tačiau sekantis jos didelis filmas – „Elektra“ – buvo negailestingai kritikuojamas. Sekantys jos filmai „Catch and Release“ (2006 m.) ir „The Kingdom“ (2007 m.) buvo sėkmingesni, o režisieriaus Jasono Reitmano komiška drama „Juno“ netikėtai tapo didelės finansinės sėkmės sulaukusia juosta, o Dženifer vėl sulaukė kritikų liaupsių.
2007 m. ji debiutavo teatre, Brodvėjaus spektaklyje „Cyrano de Bergerac“, o 2009 m. kartu su Matthew McConaughey vaidino romantiškoje komedijoje „Ghosts of Girlfriends Past“. 2010 m. kartu su kitomis Holivudo žvaigždėmis Julia Roberts, Jessica Alba, Jessica Biel ir Anne Hathaway pasirodė komedijoje „Valentine‘s Day“.
2011 m. pasirodė sėkmės nesulaukusi juosta „Arthur“, 2012 m. – „Butter“, o 2013 m. – dar vienas bendras darbas su McConaughey „Dallas Buyers Club“. Tais pačiais metai ji kartu su Al Pacino, Annette Bening ir Michael Caine nusifilmavo juostoje „Imagine“.


=== Kita veikla ===
2005 m. Dženifer įkūrė prodiuserių kompaniją „Vandalia Films“. Pirmasis jos prodiusuotas darbas buvo 2012 m. pasirodžiusi juosta „Butter“.
2007 m. ji tapo odos apsaugos priemonių „Neutrogena“ reklaminiu veidu, o nuo 2013 m. – ir kompanijos „Max Mara“. Be to, ji kampanijos „Save the Children“, besirūpinančios vaikų išsilavinimu, aktyvistė.


== Asmeninis gyvenimas ==
1998 m., kuriant filmą „Felicity“, Dženifer susipažino ir ėmė susitikinėti su kolega Scott Foley. 2000 m. jiedu susituokė, tačiau jau 2003 m. pradėjo gyventi atskirai ir po metų oficialiai išsiskyrė.
2003–04 m. ji susitikinėjo su Michaeliu Vartanu, su kuriuo kartu vaidino seriale „Alias“.
2004 m., besifilmuodama juostoje „Daredevil“, Dženifer pradėjo susitikinėti su kolega Benu Afleku. Šis pasipiršo per jos 33-ąjį gimtadienį ir jiedu susituokė 2005 m. liepos 29 d. Po 5 mėnesių jiems gimė duktė Violet Anne Affleck. 2009 m. jie susilaukė antros dukters Seraphinos Rose Elizabeth Affleck, o 2012 m. – sūnaus Samuelio Garner Affleck.
2002 m. Dženifer buvo užpulta įkyraus gerbėjo. Šis vėliau buvo suimtas ir 2010 m. teismas apribojo jo teisę artintis prie Aflekų šeimos.


== Filmografija ==


== Apdovanojimai ==


=== Auksinis gaublys ===


=== Emmy ===


=== Saturno apdovanojimas ===


=== Satelito apdovanojimas ===


=== MTV kino apdovanojimai ===


=== Ekrano aktorių gildijos apdovanojimai ===


=== Kiti apdovanojimai ===
Žurnalo „People“ „Breakthrough Stars of 2001“ sąrašas
„People“ „50 Most Beautiful People“ sąrašas 2002 m.
Žurnalo „Maxim“ „Sexiest Woman of 2001“ 1 vieta
„Maxim“ „Hot 100 of 2002“ 1 vieta
„Maxim“ „Hot 100 of 2005“ 3 vieta
„Maxim“ „Hot 100 of 2007“ 35 vieta
„Maxim“ „Hot 100 of 2008“ 44 vieta
Žurnalo „FHM“ „100 Sexiest Women in the World 2005“ 2 vieta
„FHM“ „100 Sexiest Women in the World 2006“ 12 vieta
Žurnalo „Stuff“ „102 Sexiest Women in the World“ 14 vieta (2002 m.)
Žurnalo „Wizard“ „Sexiest Women on TV“ 20 vieta (2008 m.)


== Šaltiniai ==


== Nuorodos ==
Vikiteka
IMDb profilis