Římskokatolický farní kostel Nanebevzetí Panny Marie na Cínovci je barokní sakrální stavba postavená v letech 1729 až 1732. Stojí v dolní části vsi u koupaliště při česko-německé hranici. Je dominantou osady (obklopen starým horským hřbitovem). Od 24. března 2005 je kostel chráněn jako kulturní památka České republiky.


== Architektura ==

Kostel je jednolodní stavbou s trojboce uzavřeným odsazeným presbytářem a hranolovou věží nad štítovou stěnou. Průčelí kostela je s mělkým středním rizalitem. Je zakončeno trojúhelníkovým štítem a členěno pilastry. Jeho portál je pravoúhlý. Okna jsou oválná a polokruhová.
Loď kostela je zaklenuta plackou. Presbytář má valenou klenbu s lunetami. Na stěnách jsou rokokové malby od V. Roitha z Kadaně pocházející z roku 1792.


== Zařízení ==

Skříňový pozdně gotický oltář pochází z 1. poloviny 16. století. Je na něm polychromová dřevořezba Madony s Ježíškem. Na křídlech oltáře se nacházejí výjevy z mariánské legendy: Zvěstování, Narození, Klanění a Madona se sv. Annou. Na rubu křídel oltáře jsou pozdně gotické obrazy ze života Panny Marie.


== Věž ==

Průčelní věž je pro zchátralost nepřístupná. Na ní se nachází či nacházel blíže neznámý zvon z 15. století. V minulosti zde byly tři zvony od Valentina Lišáka z roku 1732, které byly zkonfiskovány za první světové války. Kostel je většinou uzavřený a mše se v něm ve 2. dekádě 21. století nekonají pravidelně, ale příležitostně. Kolem kostela je hřbitov.


== Odkazy ==


=== Reference ===


=== Externí odkazy ===
 Obrázky, zvuky či videa k tématu Kostel Nanebevzetí Panny Marie ve Wikimedia Commons
Pořad bohoslužeb v kostele Nanebevzetí Panny Marie, Dubí (katalog biskupství litoměřického)