Čandígarh, město a území na severu Indie, má neobvyklý status: je zároveň hlavním městem dvou svazových států Harijána a Paňdžáb, na jejichž rozhraní leží, je však současně i svazovým územím Indické republiky a jako takové je spravováno ústřední vládou v Dillí.
Když roku 1947 získaly Indie a Pákistán nezávislost, připadlo hlavní město Paňdžábu, Láhaur, Pákistánu. Pro nový indický svazový stát Paňdžáb muselo být nalezeno nové hlavní město, volba padla na tehdejší ves Čandígarh. Když byl roku 1966 v rámci reorganizace Paňdžábu odtržen nový svazový stát Harijána (s hinduistickou většinou obyvatelstva), stal se Čandígarh, ležící na hranici obou států, i jeho hlavním městem a zároveň i svazovým územím. Území Čandígarhu nepatří ani k jednomu státu, ale požívá status svazového území.
Území Čandígarhu se skládá z města Čandígarh samotného, ze čtyř dalších menších měst a několika vesnic. V tabulce uvedená rozloha a počet obyvatel se vztahuje na celé území.
Na plánování města se na zvláštní přání tehdejšího ministerského předsedy Indie Džaváharlála Néhrúa podílel mimo jiné i známý francouzský architekt Le Corbusier, který koncipoval město rozdělené do jednoúčelových zón, resp. sektorů. Sektor 17 je Shopping Center, v sektoru 35 se nacházejí restaurace, hospůdky a bary, další sektory jsou určeny k bydlení, práci, apod. Toto modulární rozdělení města bylo již po založení velice kontroverzně diskutováno. Architektonicky je město oceňováno velmi pozitivně, kritizovány jsou však např. dlouhé cesty mezi jednotlivými zónami, které mají poněkud neobvyklou dynamiku.


== Související články ==
Harijána
Paňdžáb
Paňdžáb, pákistánská provincie
Paňdžáb, indický svazový stát


== Externí odkazy ==
 Obrázky, zvuky či videa k tématu Čandígarh ve Wikimedia Commons
Stránky jednoho cestovatele (25. a 26. den navštívil Čandígarh)
Čandígarh. Komunisti to nějak neuměli. Le Corbusier jo. - kapitola z cestovního deníku Mother India