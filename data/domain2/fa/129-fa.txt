تورتیا د پاتاتاس (در اسپانیایی: tortilla de patatas) یا تورتیا اسپانیولا (در اسپانیایی: tortilla española) یکی از غذاهای اصیل و سنتی اسپانیایی است که به دلیل سادگی و همچنین طعم خوشش هم در خانه‌ها و هم در بارها و رستوران‌ها به فراوانی تهیه و سرو می‌گردد. تورتیای اسپانیایی را می‌توان در رستوران‌ها به عنوان پیش‌غذا یا به صورت ساندویچ سفارش داد و از غذاهای پرطرفدار برای پیک‌نیک نیز به شمار می‌رود. این غذا هم به صورت گرم و هم سرد سرو می‌شود و شباهت زیادی به کوکو سیب‌زمینی در آشپزی ایرانی
دارد. شایان ذکر است که با وجود شباهت اسمی، این غذا با تورتیا که نوعی نان نازک مکزیکی از آرد سفید یا آرد ذرت است، ارتباطی ندارد.


== طرز تهیۀ تورتیا د پاتاتاس ==
مواد اصلی تورتیا د پاتاتاس یا «تورتیای سیب‌زمینی» همچنان که از اسمش پیداست سیب‌زمینی، تخم ‌مرغ و روغن زیتون هستند، اما مواد دیگری همچون پیاز، فلفل دلمه‌ای و چوریزو (نوعی سوسیس گوشت خوک) نیز ممکن است در تهیۀ آن به کار روند.
طرز تهیۀ آن بسته به سلیقۀ آشپز متفاوت است، ولی به طور کلی به این صورت فراهم می‌شود: سیب‌زمینی‌ها را پوست کنده و خرد می‌کنند، سپس نمک زده و در روغن با حرارت زیاد سرخ می‌کنند. تخم‌مرغ‌ها را در ظرف دیگری می‌زنند و وقتی سیب‌زمینی‌ها خوب سرخ
شدند، به ماهیتابۀ سیب‌زمینی‌ها اضافه می‌کنند. وقتی یک روی مایه خوب پخته شد، آن را زیر و رو می‌کنند تا هر دوسوی تورتیا خوب پخته شود.


== منابع ==

مشارکت‌کنندگان ویکی‌پدیا. «Spanish omelette». در دانشنامهٔ ویکی‌پدیای انگلیسی ، بازبینی‌شده در ۱ اوت ۲۰۱۵.