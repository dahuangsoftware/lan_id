رکسلان‌ها (به آسی: ruxsalan، به معنای آلان درخشان) تیره‌ای از سرمتیان بودند. میهن نخستین‌شان برپایهٔ تاریخ سرزمین‌های میان رودهای دن و دنیپر بود. رکسلان‌ها در سدهٔ یکم پیش از میلاد به سوی دانوب کوچیدند و در جلگه باراگان در رومانی کنونی جاگیرشدند.
استرابون که در سدهٔ یک پیش از زایش مسیح می‌زیسته از ایشان با لقب گردونه‌سوار یاد می‌کند که اشاره به کوچ‌نشینی این طایفه‌ است. پیرامون سال ۱۰۰ پیش از میلاد رکسلان‌ها به یاری پالاکوس سردار سکایی توانستند کریمه را که زیر فرمان تاسیوس پادشاه بود بگشایند ولی به زودی دیوفانتوس سردار مهرداد ششم ایشان را شکست داد و از کریمه پس راند.
در آغاز و میانه‌های سدهٔ یکم پس از زایش مسیح رکسلان‌ها آغاز به تاخت و تاز به مرزهای روم در کرانهٔ دانوب نمودند. در یکی از این تازش‌ها در ۶۸ یا ۶۹ میلادی یک لژیون رومی توانست جلوی پیشروی اینان را بگیرد و نه هزار سوار رکسلان را از پای درآورد. دلیل این شکست رکسلان‌ها را سنگینی بار و بنه‌شان دانسته‌اند. در سال ۹۲ (میلادی) رکسلان‌ها با هم‌پیمان شدن با داکی‌ها انتقام شکست‌شان را از رومیان گرفتند و لژیون ۲۱ راپاکس را از میان بردند. با آغاز جنگ‌های داکی در زمان تراژان رکسلان‌ها با اسواران خود به داکی‌ها یاری رساندند ولی میان سال‌های ۱۰۱ و ۱۰۲ میلادی متحمل شکست شدند. پس تا پایان جنگ بی‌طرف ماندند و سرانجام این جنگ‌ها هم به نابودی دولت داکی انجامید. نابودی دولت داکی و برپایی ایالت رومی داسیا رومی‌ها را در آستانهٔ قلمرو رکسلان‌ها قرار داد. در زمان هادریان امپراتور روم یک سری استحکامات و برج و بارو در مرزهای رکسلان ساخته‌شد. در آینده مارکوس اورلیوس به سرزمین رکسلان‌ها لشکرکشی کرد. همچنین گزارش است که رکسلان‌ها در ۲۶۰ میلادی به ایالت رومی پانونیا تاخته‌اند. در آینده برخی نیروهای رکسلان به ارتش روم پیوستند.
سرانجام در میانه‌های سدهٔ چهارم میلادی هون‌ها بر رکسلان‌ها پیروزی یافتند و نام ایشان برای همیشه ازصفحهٔ تاریخ ناپدیدشد.


== منبع ==