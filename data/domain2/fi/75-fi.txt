Canellales on kaksisirkkaislahko magnolidien kladissa. Siihen kuuluu kaksi puuvartisheimoa. Niiden kasveilla on vaatimattoman kokoiset kukat, joissa on erilaistuneet verhiö ja teriö.
Heimossa Canellaceae, kanellapuukasvit, on 13 viiteen sukuun kuuluvaa lajia. Levinneisyysaluetta ovat trooppiset seudut Amerikassa, Itä-Afrikassa ja Madagaskarissa. Lajit ovat ainavihantia pensaita tai puita, joiden lehdet ovat melko paksut, aromaattiset ja korvakkeettomat. Niiden laidat ovat ehyet. Kukkien kolme ulointa kehälehteä ovat verhomaiset ja heteet ovat yhteen kasvaneita. Niiden ponnet avautuvat ulospäin. Sikiäimessä on laitaistukat. Hedelmä on marja.
Heimoon Winteraceae kuuluu 4–7 sukua, joissa on 60–90 tropiikin vuoristoissa, muttei kuitenkaan Afrikan mantereella kasvavaa lajia. Ne ovat usein melko pieniä ainavihantia puita tai pensaita, joiden lehdet ovat aromaattiset, kierteisesti järjestyneet, ehyet ja usein alapinnaltaan harmahtavat. Kukan osat ovat lähes aina erilliset lukuun ottamatta verhiötä, joka muodostaa kukan auetessa pois putoavan hupun eli kalyptran. Hedelmä on usein pieni marja.


== Lähteet ==