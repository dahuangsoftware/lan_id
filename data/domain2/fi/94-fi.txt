Kalliolan setlementti on vuonna 1919 perustettu pääkaupunkiseudulla toimiva monialayhdistys. Kalliola tuottaa sosiaalialan palveluita ja kansalaisopistotoimintaa sekä ylläpitää kansalaistoimintaa ja vapaaehtoistyötä. Kalliola on Suomen vanhin setlementti.
Kalliolan toiminta-ajatuksena on tukea ja auttaa ihmisiä elämänkaaren eri vaiheissa. Toiminnan tavoitteena on läpi elämän kestävän oppimisen mahdollistaminen, elämänhallinnan edistäminen, ihmisten välisen vuorovaikutuksen tukeminen sekä yhteisöllisyyden toteuttaminen. Kalliolan setlementin muodostavat Kalliolan Kannatusyhdistys ry, Kalliolan Senioripalvelusäätiö, Kalliolan Nuoret ry ja Kiinteistö Oy Helsingin Kalliola.
Toiminnan keskiössä ovat kansalaisopisto, kansalaistoiminta ja vapaaehtoistyö, lastensuojelutyö, sosiaalinen nuorisotyö, päihdekuntoutus, seniorityö sekä vammaistyö.
Kalliolan setlementti on Suomen Setlementti­liiton jäsen ja osa kansainvälistä setlementtiliikettä. Kalliola on yksi S-Asunnot Oy:n omistajista. S-asunnot Oy on sosiaaliseen asumistuotantoon keskittyvä yhtiö.


== Arvot ==
Kalliolan setlementin toimintaa ohjaa seuraavat perusarvot:
Luottamus ihmisen ja yhteisön kykyyn ratkaista itsenäisesti ongelmia
Tasa-arvoisuus
Yksilön oikeuksien kunnioittaminen
Erilaisuuden hyväksyminen


== Kansalais- ja vapaaehtoistoiminta ==
Kansalaistoiminta on osa 90-vuotiaan Kalliolan alkuaikojen perustoimintoja. Pasilan asukastalo ja muut kohtaamispaikat tarjoavat mahdollisuuksia yhdessäoloon, harrastamiseen ja tekemiseen. Vapaaehtoisena voi toimia muun muassa ikäihmisten atk-tutorina, tukihenkilönä eri elämänvaiheissa olevien ihmisten rinnalla, läksyapuna Pasilan asukastalolla,vapaaehtoisena Tyttöjen Talon tyttöjen kanssa ja ohjata ryhmiä.


== Kalliolan kansalaisopisto ==
Kalliolan kansalaisopisto on aikuisille suunnattu, avoin, pieni, yksityinen setlementtiopisto. Opetusalueet ovat: kielet, liikunta ja tanssi, kehoilmaisu, kuvataide ja soveltava kuvaamataito, käytännön taidot, ilmaisutaito, kulttuuri ja yhteiskunnalliset aineet, itsetuntemus ja elämisentaito, tietotekniikka. Opistoa ylläpitää Kalliolan Kannatusyhdistys ry.


== Lastensuojelutyö ==
Kalliolan setlementti ylläpitää kahdeksaa yksityistä lastensuojelulaitosta. Kokonaisuuteen kuuluvat Kalliolan nuorisokoti, Kalliolan vastaanottokoti, Kilon nuorisokoti, Lintuvaaran nuorisokoti, Matarin nuorisokoti, Mäkirinteen nuorisokoti, Saunalahden nuorisokoti ja Tiirakallion nuorisokoti. Kalliolan vastaanottokoti muodostuu vastaanotto-osastosta ja Tehostetun perhetyön yksiköstä. Kalliolan setlementin lastensuojelulaitoksissa painotetaan Kalliolan arvoja sekä henkilökunnan luottamusta nuoren voimavaroihin omien asioidensa asiantuntijana.


== Nuorisotyö ==
Kalliolan setlementin nuorisotyö on organisoitunut omaksi yhdistyksekseen. Kalliolan Nuoret ry on pääkaupunkiseudulla toimiva poliittisesti ja uskonnollisesti riippumaton varhaisnuoriso- ja nuorisoyhdistys. Perustehtävänä on toiminnan kautta tukea lasten ja nuorten kasvua yksilönä ja yhteisön jäsenenä. Kalliolan Nuorten toimintoja ovat iltapäiväkerhot, leirit, Kivikon kumppanuusnuorisotalo, Tyttöjen Talo, Poikien Talo, työllistämistoiminta, tukiasuntoyhteisötoiminta sekä useat erilaiset kehittämishankkeet.


== Päihdetyö ==
Kalliolan päihdekuntoutuksessa on mahdollista tavoittaa riippuvuuksista vapaa, päihteetön elämäntapa. Tavoite saavutetaan tarjoamalla mahdollisuus liittyä yhteisöön, jonka jäsenet jakavat saman kokemuksen ja ymmärryksen päihderiippuvuudesta.
Päihdekuntoutus tapahtuu hoitavissa ryhmissä yksilölliset tarpeet huomioiden. Menetelminä ovat vertaistuki, yhteisöhoito ja 12 -askeleen ohjelmat. Hoidon jälkeinen tukiverkosto rakentuu jo hoidon aikana. Läheiset osallistuvat hoitoon tarpeiden ja mahdollisuuksien mukaan. Hoito toteutetaan Kalliolan sosiaalityön, hoitotyön ja lääketieteen ammattilaisten yhteistyönä.
Kalliolan Nurmijärven klinikan Myllyhoito tarjoaa mahdollisuuden kahdentoista askeleen ohjelmien, yhteisön tuen ja päihdetyön ammattilaisten avulla tapahtuvaan toipumiseen. Kalliolan Avo- ja jatkohoitoyksikössä toimivat Myllynhoidon ja Kiskon yhteisöhoidon avohoitosovellukset. Myös Nurmijärven klinikan jatkohoito ja K-tien jatkohoito ovat osa kokonaisuutta.
Vahvasti tukien -hanke (2009-2012) kehittää VAHVAT-kuntoutusohjelmaa vapautuville päihdeongelmaisille vangeille pääkaupunkiseudulla.


== Seniorityö ==
Kalliolan setlementin ikäihmisten palvelut koostuvat liikunnasta, kansalaisopiston kurssitoiminnasta ja tietotupatoiminnasta. Myös Kalliolan kansalaistoiminnassa on paljon ikäihmisille sopivia aktiviteetteja. Kalliolan kansalaisopisto tarjoaa erilaisia ikäihmisille räätälöityjä kursseja. Kalliolan Senioripalvelusäätiö tuottaa liikuntapalveluja Kuntokeidas Sandelsin tiloissa Töölössä. Kuntokeidas Sandelsin toiminta on tarkoitettu ikääntyvien kotona selviytymisen tukemiseen ja itsenäisen toimintakyvyn säilymiseen liikunnan ja kuntoutuksen avulla. Sandelsissa on seniorikuntosali, liikuntasali sekä allasosasto saunoineen. Senioreiden tietotupatoiminnan tavoitteena on ehkäistä ikäihmisten syrjäytymistä tietoyhteiskunnasta sekä tietoteknisten valmiuksien kehittäminen. Toimintamuotona ovat vertaistukeen perustuvat atk-koulutukset, joissa jo hieman edistyneempi koneen käyttäjä toimii vapaaehtoisena vertaiskouluttajana. Helsingissä on kolme Senioreiden Tietotupaa. Mukana on 20 vapaaehtoista koulutettua vertaiskouluttaja.


== Vammaistyö ==
Kalliola ylläpitää vaikeasti liikuntavammaisten ryhmäkoti Jatkoa. Ryhmäkoti toimii kuuden syntymästään saakka vaikeasti liikuntavammaisen nuoren aikuisen pysyvänä kotina. Kalliola tarjoaa myös vammaisten päivätoimintaa päivätoimintaa.


== Toimitalo ==
Kalliolan toimitalo sijaitsee Helsingin Alppiharjussa Sturenkadun ja Kalliolanrinteen (ent. Vaasanrinteen) kulmassa, ja sen tontti käsittää pienen kolmiomaisen korttelin kokonaisuudessaan. Nykyinen rakennus valmistui vuonna 1966.
Aikaisemmin samalla paikalla sijaitsi 1910-luvulla rakennettu venäläinen Bobrikoffin koulu. Suomen itsenäistyttyä rakennus jäi tyhjilleen, ja sitä suunniteltiin muun muassa poliisikoulun käyttöön, mutta valtioneuvosto päätti vuonna 1919 luovuttaa sen 25 vuodeksi Suomen Setlementti­liiton käyttöön. Vuonna 1937 rakennus tontteineen lahjoitettiin samalle järjestölle. Vanha koulurakennus purettiin 1960-luvulla.


== Katso myös ==
Setlementtiliike


== Lähteet ==