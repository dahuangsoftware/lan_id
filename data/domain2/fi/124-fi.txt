Ann-Gerd Katarina Steinby (s. 8. maaliskuuta 1941 Helsinki) on suomalainen toimittaja ja kirjailija.
Steinby työskenteli pitkään sanomalehti Hufvudstadsbladetin palveluksessa. Hän työskenteli vuosina 1971–1980 lehden toimittajana Helsingissä ja vuosina 1984–2004 Ahvenanmaalla. Hän muutti Ahvenanmaalle vuonna 1980 ja työskenteli vuosina 1981–1984 Ålandstidningenin toimituspäällikkönä ja virkaa tekevänä päätoimittajana. Hän on työskennellyt myös Ålands radion toimittajana. Steinby on jatkanut lehtikirjoittajana 2000-vuosikymmenen puolivälin jälkeenkin, muun muassa kolumnistina.
Steinbyn esikoiskirja on vuonna 1988 ilmestynyt tietokirja Badort på modet : badliv i sekelskiftets Mariehamn. Häneltä on myöhemminkin julkaistu enimmäkseen tietokirjoja, kuten Kastelholman linnasta kertova Kastelholm, kungligt slot (1990), Ahvenanmaan sairaanhoidon historiikki Åländsk sjukvård i 350 år : Ålands centralsjukhus 50 år sekä kirjailija Anni Blomqvistista kertovat Anni Blomqvist : Stormskärs-Majas skapare (1993, Ann Christin Wallerin kanssa) ja Stormskärets Anni (2009). Hän asui 18 vuoden ajan Anni Blomqvistin kirjailija-asunnossa Simskälassa Ahvenanmaan saaristossa yhdessä miehensä Gösta Berglundin kanssa, joka kuoli vuonna 2008. Steinby on kirjoittanut myös kaunokirjallisuutta, historialliset romaanit Himlens vrede (1992) ja Korpens land (1994). Kaikkiaan häneltä on julkaistu yli 20 teosta.
Steinbyn vanhemmat olivat Gunnel ja Torsten Steinby, jotka hekin olivat kirjailijoita. Ann-Gerd Steinby sai kolme lasta, kaikki poikia. Yksi pojista kuoli vuonna 2008.


== Lähteet ==


== Aiheesta muualla ==
Gellberg, Kjell E.: Ruskiga mord och dubbelt hor i 1600-talets Kimito på Åland.  DAST Magazine, 2003, nro 1. Artikkelin verkkoversio Viitattu 30.1.2011. (ruotsiksi)