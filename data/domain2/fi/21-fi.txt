Franken oli keskiajalla saksalainen herttuakunta Etelä-Saksassa Baijerin pohjoispuolella. Se on saanut nimensä frankkien mukaan.


== Historia ==
Verdunin sopimus vuonna 843 jakoi Frankkien valtakunnan kolmeen osaan. Ludvig Saksalainen sai Itä-Francian, joka jakautui edelleen neljään heimoherttuakuntaan: Schwabeniin, Frankeniin, Saksiin ja Baijeriin.
Franken ei ollut koskaan yhtä yhtenäinen kuin Saksi tai Baijeri, ja herttua oli riippuvainen voimakkaista aatelissuvuista. Vuonna 911 Frankenin herttua Konrad I valittiin Saksan kuninkaaksi, ja hänen veljensä Eberhard valittiin herttuaksi. Eberhard kuitenkin kapinoi Otto Suurta vastaan ja syrjäytettiin. Otto ei nimittänyt uutta herttuaa, vaan jakoi vallan piispoille ja pyrki siten pitämään herttuakunnan paremmin otteessaan.
Myöhemmin keskiajalla Franken jakaantui kahtia Rheinfrankeniin ja Ostfrankeniin.


== Franken nykypäivänä ==
Nykyisin suurin osa Frankenista kuuluu Baijeriin, ja jakaantuu kolmeen alueeseen: Oberfranken, Mittelfranken ja Unterfranken. Historialliseen Frankeniin kuuluivat myös nykyisen Thüringenin eteläosa sekä Heilbronn-Frankenin alue Baden-Württembergin osavaltiossa.
Frankenin suurin kaupunki on Nürnberg. Franken tunnetaan viininviljelystä ja lukuisista panimoistaan.