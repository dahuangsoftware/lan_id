Jan de Hartog (1914–2002) oli hollantilainen jännityskirjailija. Ennen kirjailijanuraansa hän oli Amsterdamin kanaaleilla kulkevan reittiveneen kapteeni, ja kirjoitti vapaa-aikanaan dekkareita, joissa esiintyi Amsterdamin satamapoliisi.
Toukokuussa 1940, kymmenen päivää ennen natsien valtausta, de Hartog julkaisi teoksen Hollands Glorie (Hollannin ylpeys), jossa kuvattiin valtamerihinaajien miehistöä ja yhdistettiin heidän urheutensa Hollannin siirtomaa-ajan merisankareihin. Vaikka kirja ei ollut yltiöisänmaallinen tai poliittinen, tuossa tilanteessa siitä tuli isänmaallisuuden perikuva, jymymenestys lukijoiden keskuudessa mutta Gestapolle aihe vainota de Hartogia.
Hartog pakeni Englantiin ja jatkoi sieltä myöhemmin Yhdysvaltoihin. Myöhäiskauden teoksensa hän kirjoitti englanniksi. Hän liittyi Englannissa kveekareihin.
Sukellusveneromaani Stellan pohjalta on tehty elokuva Avain (1958), pääosissa William Holden ja Sophia Loren.


== Suomennetut teokset ==
Hollannin ylpeys (Hollands glorie, suom. Aukusti Simojoki. Otava 1945.)
Turvasatama (ilm. myös nimellä Stella, 1960)
Kaukainen rannikko (suom. Liisa-Maria Piila. Tammi 1953.)
Mary
Saattuekapteeni (Tammi 1967)
Käärmeen merkki (Karisto 1985)