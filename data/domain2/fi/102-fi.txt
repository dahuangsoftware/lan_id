Francesca Jean "Fran" Halsall (s. 12. huhtikuuta 1990 Southport, Yhdistynyt kuningaskunta) on englantilainen uimari.
Halsall sai junioreiden EM-kilpailuissa Budapestissa 2005 kultaa 100 metrin ja hopeaa 50 metrin vapaauinnissa sekä pronssia 4 × 200 metrin vapaauintiviestissä. Melbournen Kansainyhteisön kisoissa 2006 hän kuului Englannin hopeajoukkueeseen 4 × 100 metrin vapaa- ja sekauintiviesteissä. Junioreiden EM-kilpailuissa Palmassa hän sai samana vuonna kultaa 50 ja 100 metrin vapaauinnissa ja 4 × 100 metrin vapaauintiviestissä sekä hopeaa 200 metrin vapaauinnissa ja 4 × 200 metrin vapaauintiviestissä.
Halsall kuului Budapestin EM-kilpailuissa 2006 Britannian kultajoukkueeseen 4 × 100 metrin sekauintiviestissä. Saman vuoden Helsingin lyhyen radan EM-kilpailuissa hän sai pronssia 4 × 50 metrin sekauintiviestissä. Vuonna 2008 hän oli voittamassa 4 × 100 metrin sekauintiviestiä Eindhovenin EM-kilpailuissa ja saavutti Manchesterin lyhyen radan MM-kilpailuissa hopeaa 100 metrin vapaauinnissa sekä pronssia 50 metrin vapaauinnissa ja 4 × 100 metrin vapaa- ja sekauintiviesteissä. Pekingin olympialaisissa hän oli kahdeksas 100 metrin vapaauinnissa.
Halsall sai Rooman MM-kilpailuissa 2009 hopeaa 100 metrin vapaauinnissa ajalla 52,87 ja sijoittui lisäksi viidenneksi 50 metrin vapaauinnissa. Budapestissa 2010 hän voitti Euroopan-mestaruuden 100 metrin vapaauinnissa ajalla 53,58 ja 4 × 100 metrin sekauintiviestissä, sai hopeaa 100 metrin perhosuinnissa ja 4 × 100 metrin vapaauintiviestissä sekä pronssia 50 metrin vapaauinnissa. Delhin Kansainyhteisön kisoissa 2010 hän voitti 50 metrin perhosuinnin ajalla 26,24. Lisäksi hän sai hopeaa 50 metrin vapaauinnissa sekä 4 × 100 metrin vapaa- ja sekauintiviesteissä ja pronssia 100 metrin vapaauinnissa. Shanghain MM-kilpailuissa 2011 hän oli neljäs 50 ja 100 metrin vapaauinnissa. Lontoon olympialaisissa 2012 hän sijoittui viidenneksi 50 ja kuudenneksi 100 metrin vapaauinnissa. Istanbulin lyhyen radan MM-kilpailuissa 2012 hän sai hopeaa 50 metrin vapaauinnissa ajalla 23,87.
Halsall saavutti Barcelonan MM-kilpailuissa 2013 pronssia 50 metrin vapaauinnissa ja sijoittui neljänneksi 50 metrin perhosuinnissa. Glasgow'n Kansainyhteisön kisoissa 2014 hän voitti kultaa 50 metrin vapaauinnissa ajalla 23,96 ja 50 metrin perhosuinnissa ajalla 25,20. Lisäksi hän kuului Englannin hopeajoukkueisiin 4 × 100 metrin vapaa- ja sekauintiviesteissä. Saman vuoden Berliinin pitkän radan EM-kilpailuissa hän sai kultaa 50 metrin vapaauinnissa ajalla 24,32, 50 metrin selkäuinnissa ajalla 27,81 ja 4 × 100 metrin sekauinnin sekaviestissä sekä pronssia 50 metrin perhosuinnissa ja 4 × 100 metrin sekauintiviestissä. Dohan lyhyen radan MM-kilpailuissa 2014 hän sai hopeaa 4 × 50 metrin sekajoukkueiden sekauintiviestissä.
Halsall voitti Kazanin MM-kilpailuissa 2015 kultaa 4 × 100 metrin sekajoukkueiden sekauintiviestissä. Lisäksi hän oli kuudes 50 metrin perhosuinnissa ja seitsemäs 50 metrin vapaauinnissa. Lontoon EM-kilpailuissa 2016 hän saavutti kultaa 50 metrin selkäuinnissa ajalla 27,57 sekä naisten ja sekajoukkueiden 4 × 100 m sekauintiviesteissä, hopeaa 50 metrin vapaauinnissa ja pronssia 50 metrin perhosuinnissa.


== Lähteet ==