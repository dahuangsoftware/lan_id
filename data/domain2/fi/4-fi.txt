Beno Udrih (s. 6. heinäkuuta 1982 Celje Jugoslavia) on slovenialainen koripalloilija, joka on edustanut vuodesta 2015 lähtien Miami Heatiä. Hän on voittanut urallaan kahdesti NBA-mestaruuden. Hänen veljensä, Samo Udrih, on myös ammattikoripalloilija.


== Pelaajaura ==


=== Seurajoukkueet ===
Udrih aloitti peliuransa maan toisella sarjatasolla vuonna 1997 KK Kovinotehna Polzelassa, jossa hän pelasi kolme ensimmäistä pelikauttaan. Kaudeksi 1999–2000 seura nousi pääsarjaan ja hänet valittiin Slovenian liigan vuoden tulokkaaksi. Kaudet 2000–2002 Udrih pelasi slovenialaisessa KK Union Olimpijassa, jossa hän pelasi ensimmäistä kertaa myös Euroliigassa. Kaudella 2001–2002 hän teki keskimäärin 10,8 pistettä ottelua kohden Euroliigassa. Kaudeksi 2002–2003 Udrih siirtyi ensimmäistä kertaa ulkomaille ja vietti kauden Maccabi Tel Avivissa. Seuraavan kauden hän aloitti BC Avtodor Saratovissa, mutta pelasi loppukauden italialaisessa Olimpia Milanossa.
Kesällä 2004 Udrih osallistui NBA:n varaustilaisuuteen, jossa San Antonio Spurs varasi hänet tilaisuuden ensimmäisellä kierroksella. Ensimmäisellä kaudellaan hän pelasi lähes kaikissa Spursin runkosarjaotteluissa ja valittiin tulokkaiden tähdistöotteluun. Udrih teki runkosarjassa keskimäärin 5,9 pistettä ja juhli kauden päätteeksi NBA-mestaruutta. Seuraavien kahden kauden aikana hänen vastuunsa vähentyi, mutta hän pääsi juhlimaan toista NBA-mestaruuttaan kaudella 2006–2007.
Lokakuussa 2007 Spurs kauppasi Udrihin Minnesota Timberwolvesille, jonka jälkeen Sacramento Kings hankki hänet vapaana pelaajana joukkueeseen. Sacramentossa hänen vastuunsa kasvoi merkittävästi ja hän aloitti valtaosan peleistään kentältä. Kauden päätyttyä hänen pistekeskiarvonsa oli 12,8 ottelua kohden. Pisteiden valossa parhaan NBA-kautensa Udrih pelasi kaudella 2010–2011, jolloin hän teki 13,7 pistettä ottelua kohden.
Kesällä 2011 Udrihin pelaajaoikeudet siirtyivät Milwaukee Bucksille kolmen seuran suuressa pelaajakaupassa. Milwaukeessa Udrih siirtyi aloittamaan pelit penkiltä ja hänen vastuunsa pieneni edelliskausista. Puolentoista kauden jälkeen, helmikuussa 2013, hänet kaupattiin Tobias Harrisin ja Doron Lamb kanssa Orlando Magicin joukkueeseen. Udrih edusti seuraa loppukauden ajan ja siirtyi kesällä New York Knickseihin. Peliaikaansa tyytymätön Udrih pyysi seuraa kauppaamaan hänet muualle kesken kauden ja helmikuussa 2014 hänet vapautettiin seurasta. Pian tämän jälkeen Udrih siirtyi Memphis Grizzliesiin, jota hän edusti loppukauden ajan.
Kesällä 2014 Udrih solmi Grizzliesin kanssa kahden vuoden jatkosopimuksen. Marraskuussa 2015 hänet kuitenkin kaupattiin yhdessä Jarnell Stokesin kanssa Miami Heatille.


=== Maajoukkueet ===
Udrih pelasi ensimmäiset aikuisten arvokisansa vuonna 2001, jolloin hän oli mukana Slovenian EM-kisajoukkueessa. Hän teki kisoissa 7,5 pistettä ottelua kohden. Seuraavan kerran Udrih pelasi arvokisoissa vuoden 2006 MM-kilpailuissa, joissa hän teki 11,2 pistettä ottelua kohden.


== Lähteet ==


== Aiheesta muualla ==
 Kuvia tai muita tiedostoja aiheesta Beno Udrih Wikimedia Commonsissa
NBA:n pelaajaprofiili (englanniksi)
Basketball-Reference (englanniksi)