Maria Iltola (2. joulukuuta 1930 Karkku, Salmi, Laatokan Karjala – 17. kesäkuuta 2012 Joensuu) oli suomalainen nunna ja Lintulan luostarin johtaja. Hänet tunnettiin nimityksellä igumenia Marina.
Nuoruudessaan Iltola kävi Kuopion tyttölyseon. Ylioppilaaksi valmistuttuaan hän opiskeli kansakoulunopettajaksi Jyväskylän kasvatusopillisessa korkeakoulussa. Vuosina 1968–1982 Iltola työskenteli Suomen ortodoksisen kirkollishallituksen palveluksessa notaarina.
Iltola oli lähetystyössä Keniassa 1977–1980. Siellä hänelle sattui vakava kolari, jonka toisena osapuolena oli kuorma-auto. Onnettomuudesta selviytyminen oli yksi merkittävä syy siihen, että Iltola liittyi Lintulan luostariin 1982. Hänestä tuli nunna vuonna 1988 nimellä Marina. Iltola valittiin luostarin johtajaksi 1998, kun edellinen igumenia Antonina oli kuollut.
Ollessaan paluumatkalla Ilomantsista Lintulaan 13. kesäkuuta 2012 Iltola joutui auto-onnettomuuteen ja loukkaantui pahasti. Hän oli hoidettavana Pohjois-Karjalan keskussairaalassa mutta kuoli onnettomuuden aiheuttamien vammojen vuoksi 17. kesäkuuta 2012.
Iltola siunattiin 21. kesäkuuta 2012 luostarin tiloissa. Iltolan siunasi haudan lepoon Suomen ortodoksisen kirkon arkkipiispa Leo. Ruumiinsiunauksen jälkeen Iltolan ruumis haudattiin luostarin kalmistoon.
Hänen seuraajakseen igumeniana valittiin 29. syyskuuta 2012 pidetyssä sisariston kokouksessa nunna Mikaela (Unelma Röpelinen).


== Lähteet ==