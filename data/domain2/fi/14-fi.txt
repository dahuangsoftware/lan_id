Pertti Olavi Nissinen (s. 13. kesäkuuta 1962 Viitasaari) on suomalainen jalkapallovalmentaja ja entinen jalkapalloilija. Hän valmentaa Kolmosessa pelaavaa Savon Palloa.
Hyökkääjänä pelannut Nissinen aloitti pääsarjauransa vuonna 1980 Helsingin Jalkapalloklubin riveissä. Lisäksi hän edusti pääsarjatasolla Valkeakosken Hakaa, Kuopion Palloseuraa ja Finnairin Palloilijoita. Nissinen pelasi SM-sarjassa ja Veikkausliigassa yhteensä 127 ottelua tehden niissä 33 maalia. Suomen mestaruuden hän voitti HJK:ssa vuonna 1981 ja Suomen Cupin Hakassa 1985.
Maaliskuussa 2008 Vantaan käräjäoikeus tuomitsi Nissisen ehdolliseen vankeuteen. Hänen todettiin järjestäneen valmentamansa Warkaus JK:n tappion ottelussa JJK:ta vastaan kesäkuussa 2004. Helsingin hovioikeuden vahvistettua käräjäoikeuden päätöksen Nissinen ja toinen syytetty valittivat asiasta vielä Korkeimpaan oikeuteen. Se ei kuitenkaan ottanut asiaa käsiteltäväkseen ja aiemmat tuomiot jäivät voimaan. Nissinen kiisti koko ajan kaikki syytteet ja piti niitä ”ihan hatusta heitettyinä”.
Nissinen sai Palloliitolta vajaan vuoden mittaisen toimitsijakiellon, jonka päätyttyä hän teki sopimuksen Naisten Liigassa pelanneen KMF:n kanssa. Kaudeksi 2013 Nissinen siirtyi Siilinjärven Palloseuran edustusjoukkueen valmentajaksi.


== Lähteet ==