Mothman – sanansaattaja on vuonna 2002 valmistunut yliluonnollinen jännityselokuva. Se perustuu journalisti John A. Keelin vuosista 1966–1968 kertovaan kirjaan The Mothman Prophecies, joka julkaistiin pian tapahtumien jälkeen. Tuohon aikaan sadat ihmiset kertoivat havainneensa Mothmanin (suom. Koimies) jossakin yhteydessä Point Pleasantin pikkukaupungissa Länsi-Virginiassa. Elokuvassa Keelia näyttelee Richard Gere, roolinimellä John Klein.


== Elokuvan juoni ==

Onnellinen aviopari John ja Mary Klein joutuu auto-onnettomuuteen. Sairaalassa Marylta löydetään aivokasvain, joka mahdollisesti sai hänet menettämään auton hallinnan. Mary kuitenkin kertoo säikähtäneensä valtavaa, punasilmäistä oliota, joka ajoi suoraan autoa kohti mutta väisti viime hetkellä. Maryn kuoleman jälkeen John saa tietää, että ennen kuolemaansa Mary oli tehnyt lukuisia piirustuksia tästä mustasta, punasilmäisestä ja isosiipisestä hahmosta. Niistä tulee Johnille pakkomielle ja muutaman vuoden kuluttua hän joutuu keskelle selittämättömiä ja yliluonnollisia tapahtumia.


== Katso myös ==
Mothman


== Aiheesta muualla ==
Mothman – sanansaattaja Internet Movie Databasessa (IMDb.com) (englanniksi)
Mothman – sanansaattaja Elonetissä