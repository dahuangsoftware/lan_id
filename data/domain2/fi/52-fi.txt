”What Is This Thing Called Love?” on Cole Porterin säveltämä ja sanoittama kappale musikaalinäytelmästä Wake Up and Dream. Sen esitti ensimmäisenä englantilainen laulaja Elsie Carlisle maaliskuussa 1929. Kappaleesta on tullut suosittu jazzstandardi ja yksi Porterin soitetuimpia sävellyksiä.
Wake Up and Dream jatkui Lontoossa 263 näytöksen ajan. Musikaali herätti huomiota New Yorkin teatteripiireissä kriitikoiden ylistäessä Tilly Loschin tulkintaa kappaleesta. Näytelmä tuotettiin joulukuussa 1929 myös Broadwayllä; amerikkalaisessa versiossa ”What Is This Thing Called Loven” lauloi Frances Shelley. Ginny Simms esitti kappaleen Porterin elämästä kertovassa elokuvassa Yö ja päivä vuonna 1946.
Kappaleesta tuli nopeasti osa jazzmuusikoiden repertuaaria. Ben Bernien ja Fred Richin nauhoitukset nousivat Yhdysvaltojen singlelistalle vuonna 1930, ja kappaleen levyttivät muun muassa stride-pianisti James P. Johnson, klarinetisti Artie Shaw ja kitaristi Les Paul. Kappale esitetään tavallisesti nopeasti; Clifford Brownin, Max Roachin ja Sonny Rollinsin versio vuodelta 1956 on yksi tunnetuimmista nopeista instrumentaaliversioista. Saksofonisti Sidney Bechet nauhoitti sen balladitempolla vuonna 1941 trumpetisti Charlie Shaversin kanssa.
Kappaleen harmonia vaihtelee yllättävästi duurin ja mollin välillä. Säveltäjä Alec Wilder sanoi kappaleesta: ”Jos minulle annettaisiin pelkät soinnut ilman melodiaa, olisin ymmälläni yrittäessäni keksiä niille uskottavaa melodiaa.” Harmoniaa on tutkittu ja käytetty paljon kappaleen julkaisemisen jälkeen, ja sointukulun päälle on sävelletty useita jazzkappaleita, tunnetuimpana Tadd Dameronin bebop-standardi ”Hot House”.


== Lähteet ==