Kermit Cintron (s. 22. lokakuuta 1979 Carolina, Puerto Rico) on puertoricolainen nyrkkeilijä ja IBF-ammattilaisliiton välisarjan entinen maailmanmestari.


== Elämä ja ura ==
Cintronin lapsuus oli karu. Hänen äitinsä kuoli syöpään hänen ollessaan vain pieni poika. Cintronin isä ei kyennyt huolehtimaan pojastaan ja lähetti tämän Yhdysvaltoihin setänsä, entisen keskisarjalaisen nyrkkeilijän Benjamin Serranon kasvatettavaksi. Isä piti kuitenkin yhteyttä Crintoniin kunnes kuoli sydänkohtaukseen pojan ollessa 13 vuoden ikäinen. Nuorena poikana Cintron harrasti sekä nyrkkeilyä että painia. Opiskeluaikoinaan hänen painiuransa lähti lupaavaan nousuun, mutta katkesi polvivammoihin ja hän päätti keskittyä nyrkkeilyyn.
Amatööriuransa nyrkkeilijänä Cintron aloitti 19-vuotiaana. Amatöörinä hänen saldokseen jäi 24 voittoa ja kolme tappiota. Ammattilaisuransa hän aloitti vuonna 2000 toisen erän tyrmäysvoitolla Jesse Williamsista. Seuraavan kahden ja puolen vuoden aikana hän otteli lukuisia kamppailuja, joista kahta lukuun ottamatta voitti kaikki ennen täyttä aikaa. 17. heinäkuuta 2004 Cintron pääsi ensimmäiseen titteliotteluunsa Teddy Reidiä vastaan, panoksena oli tilapäinen WBO- ja NABF-mestaruus. Ottelu päättyi hänen voittoonsa teknisellä tyrmäyksellä kahdeksannessa erässä. Seuraavassa ottelussaan WBO-mestaruudesta heinäkuussa Antonio Margaritoa vastaan hän kärsi tappion teknisellä tyrmäyksellä viidennessä erässä.
Huhtikuussa 2006 Cintron voitti David Estradan kymmenennen erän teknisellä tyrmäyksellä, minkä myötä hänelle siunaantui paikka MM-otteluun. 28. lokakuuta samana vuonna hän kohtasi Floridan Palm Beachillä Mark Suarezin avoimena olleesta IBF-liiton maailmanmestaruudesta ja voitti kamppailun kuudennen erän teknisellä tyrmäyksellä. Hän puolusti titteliään voitokkaasti Walter Dario Matthyssea ja Jesse Felicianoa vastaan. Cintron hävisi viime ottelussaan Antonio Margaritolle tyrmäyksellä kuudennessa erässä.


== Aiheesta muualla ==
Ammattilaisottelut BoxRec-tietokannassa