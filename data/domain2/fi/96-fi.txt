Plotina (ven. Плоти́на) on maalaiskunta ja sen keskustaajama Karjalan tasavallan Louhen piirissä Venäjällä. Se sijaitsee Louhijärven pohjoisrannalla 78 kilometriä Louhesta maanteitse koilliseen. Taajamassa on 388 ja kunnassa 483 asukasta (vuonna 2012).


== Maantiede ja asutus ==
Plotinan kunnan pinta-ala on 1 607 neliökilometriä tai ilman Vienanmeren vesialuetta 855,5 neliökilometriä. Se rajoittuu kaakossa ja etelässä Louhen piirin Ambarnyin sekä lännessä ja luoteessa Malinavaaran kuntiin ja koillisessa Vienanmeren kautta Murmanskin alueeseen. Maapinta-alasta valtaosa on metsää.
Kunnan alueella virtaavia jokia ovat Kamennaja, Kierettijoki (ven. Keret), Sonreka, Domašnjaja ja Louksa. Suurimmat järvet ovat Louhijärvi eli Luovuskanjärvi (Louhskoje), Nižneje Vehkozero, Sonozero, Alojärvi, Kenozero, Bolšoje Kamennoje, Nižneje Popovo, Postelnoje, Verhneje Letneje, Kaldozero, Nižneje Letneje, Severnoje Kamennoje, Bolšoje Morozovo, Sredneje Popovo, Verhneje Popovo ja Dolgoje. Hyötykaivannaisiin kuuluvat nikkeli, kupari, koboltti, kulta, hopea, sinkki, kvartsi, granaatti, muskoviitti, pegmatiitti, gabronoriitti ja amfiboliitti.
Plotinan lisäksi kuntaan kuuluu Vienanmeren Tšuupanlahden etelärannalla sijaitseva Tškalovskin taajama. Kierettijoen suulla sijaitsee autioitunut Kieretin kylä. Vuoden 2010 väestönlaskennan mukaan kunnan asukkaista 79 % on kansallisuudeltaan venäläisiä, 10 % karjalaisia, 5 % valkovenäläisiä ja 4 % ukrainalaisia.


== Historia ==
Seudun historiallinen keskus oli karjalais-venäläinen Kieretin kylä. Etelämpänä Vienanmeren rannalla sijaitsi karjalaisten asuttama Suonsaari (ven. Sonostrov). Plotina on perustettu kiille-esiintymien kaivostaajamaksi vuonna 1936. Se on saanut nimensä Louksajokeen rakennetusta padosta.


== Liikenne, talous ja palvelut ==
Plotinasta johtaa päällystetty maantie Tškalovskin kautta Tšuuppaan. Taajamasta on linja-autoyhteydet molemmille paikkakunnille. Tškalovskissa, Kieretin Sredni-saarella ja Suonsaaren lähellä Tonisaarella on laivalaiturit.
Kunnassa toimii kaivosteollisuutta ja kolme kalanviljelylaitosta. Sredni-saarella on Pietarin yliopiston merentutkimusasema.
Keskustaajaman palveluihin kuuluu lastentarha, koulu, lääkintäasema, kulttuuritalo, posti ja muutama kauppa. Kieretissä on tsasouna.


== Matkailu ja nähtävyydet ==
Kieretinjoen koskien luona sijaitsee kivikautinen asuinpaikka. Tškalovskissa on hotelli, Plotinassa vierasmaja ja Šarapiha-lahden rannalla lomakylä.


== Lähteet ==
Generalnyi plan Plotinskogo selskogo poselenija Louhskogo munitsipalnogo raiona Respubliki Karelija: Materialy po obosnovaniju v tekstovoi forme Viitattu 8.3.2013. (venäjäksi)


=== Viitteet ===


== Aiheesta muualla ==
Plotinan kunta Louhen piirin sivustolla (venäjäksi)