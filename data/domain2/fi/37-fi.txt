John Curry (9. syyskuuta 1949 Birmingham, Englanti – 15. huhtikuuta 1994 Binton) oli brittiläinen taitoluistelija ja olympiavoittaja. Hänet tunnettiin siitä, että yhdisti luisteluun elementtejä baletista ja modernista tanssista.
Vuonna 1972 Curry sai yhdysvaltalaisen sponsorin, jonka avulla hän pääsi Yhdysvaltoihin Gus Lussin ja Carlo Fassin valmennukseen. Fassin johdolla Curry voitti 1976 Euroopan- ja maailmanmestaruuden sekä olympiakultaa.
Amatööriuransa aikana Curry tunnettiin balettimaisista eleistään ja loistavasta vartalonhallinnasta. Kanadalaisen Toller Cranstonin kanssa Curry toi taiteellisuuden ja esittämisen uudelle tasolle. Parhaimmillaan Curry loisti sekä pakollisessa kuvioissa että luistelun urheilullisessa puolessa, eli hypyissä.
Ennen 1976 maailmanmestaruuskilpailuja saksalainen tabloidilehti Bild-Zeitung paljasti Curryn olevan homoseksuaali. Tämä aiheutti lyhyen skandaalin Euroopassa. Hänen seksuaalinen suuntautumisensa kuitenkin jätettiin jatkossa huomioimatta lehdistön ja yleisön puolelta.
Vuonna 1987 Curryllä diagnosoitiin HIV ja 1991 AIDS. Ennen kuolemaansa hän puhui avoimesti lehdistölle sairaudestaan ja seksuaalisuudestaan. Hän asui viimeiset vuotensa äitinsä kanssa.
Urheilulehti arvioi hänet 2009 kaikkien aikojen viidenneksi parhaaksi homo- tai biseksuaaliseksi urheilijaksi.


== Lähteet ==
Wallechinsky, David: The Complete Book of the Winter Olympics, 2002 Edition, s. 43–44. Aurum Press, 2001. ISBN 1-85410-807-7.


=== Viitteet ===


== Aiheesta muualla ==
Curryn profiili KOK:n sivuilla