Pääsiäissaari (esp. Isla de Pascua, rapanuin kielellä Rapa Nui, 'suuri saari') on Chilelle kuuluva saari eteläisellä Tyynellämerellä. Saarta voidaan kutsua myös nimellä Pääsiäissaaret, sillä pääsaaren lisäksi siihen kuuluvat kaksi pientä asumatonta naapurisaarta Motu Iti ja Motu Nui.
Pääsiäissaari on Chilen tärkeimpiä turistikohteita sen kauneuden ja muinaisuuden vuoksi. Muinaisesta sivilisaatiosta ovat jääneet jäljelle jättimäiset moai-patsaat, joiden suojelusta Rapa Nuin kansallispuistossa vastaa Chilen hallituksen alainen CONAF-metsänsuojelujärjestö. Ne ovat kuuluneet Unescon maailmanperintöluetteloon vuodesta 1995 lähtien.


== Maantiede ==

Pääsiäissaari on vulkaaninen saari Polynesian saaristossa. Saaren pinta-ala on 163 neliökilometriä. Saari sijaitsee noin 3 700 kilometriä länteen Chilen rannikolta ja noin 2 000 kilometrin päässä lähimmästä asutusta saaresta Pitcairnista. Muodoltaan saari on kolmiomainen ja sen kärjet ovat sammuneita tulivuoria.


== Väestöryhmät ==
Saarella on noin 5 761 asukasta (2012), joista suurin osa (5 563) asuu Hanga Roan kaupungissa.lähde? 70 % on polynesialaisia rapanuita, suurin osa muista on peräisin Chilestä. Saarella puhutut kielet ovat espanja ja rapanui.


== Hallinto ==
Pääsiäissaari on Chilen maakunta ja kunta, jota hallitaan sen mukaisesti. Saarella on kuvernööri, jonka nimittää tasavallan presidentti, sekä pormestari ja kunnanvaltuutettuja, jotka valitaan vaalein.


== Historia ==

Polynesialaiset lienevät asuttaneet saaren joskus 900–1200 jaa. Pääsiäissaarelaisten kieli ja kulttuuri on tyypillisesti polynesialainen. Jotkut, kuten Thor Heyerdahl, ovat väittäneet ainakin saaren pappiseliitin tulleen intiaanien asuttamasta Etelä-Amerikasta, mutta tästä ei ole pitäviä todisteita.
Metsäiselle saarelle syntyi asutuksen yhteydessä pian muun muassa maanviljelyllä, metsästyksellä ja kalastuksella elävä päällikkövaltainen kulttuuri. Saari oli jaettu runsaan kymmenen klaaninpäällikön kesken. Päälliköt esiintyivät tavalliselle kansalle jumalan jälkeläisinä ja asuivat rannassa parhailla mailla. Päälliköillä lienee ollut jonkinlainen sopimusjärjestelmä, joka mahdollisti valtavien moai-patsaiden rakennuttamisen eri puolilta saarta saaduista kivistä. Patsaat lepäsivät ahuiksi kutsuttujen suurten alustojen päällä. Ahut olivat alkujaan hautojen lähellä olevia temppelimäisiä keskuksia.
Noin vuoteen 1650 mennessä metsät oli pääosin hakattu pois. Maa kului eroosion myötä, mistä seurasi nälänhätää ja ihmissyöntiä. Pappisvaltainen järjestelmä romahti eikä patsaita enää pystytetty. Soturieliitti kaappasi vallan ja klaanit sotivat keskenään. Uusi uskonto nousi.
Eurooppalaiset löysivät saaren vuonna 1722. 1800-luvulla moni saarelainen joutui perulaisten orjiksi tai kuoli eurooppalaisten tuomiin tauteihin. Vuonna 1888 saari siirtyi Chilelle, joka antoi saarelaisille kansalaisoikeudet vasta vuonna 1966.


== Lähteet ==
Keegan, John: Sodankäynnin historia, s. 43–48. (Alkuteos: A History of Warfare) suomentanut Suistola, Jouni. Helsinki: Ajatuskirjat, 2005. ISBN 951-20-6967-9.
Thor Heyerdahl: Aku-Aku. Tammi, 1964.
Comisión Verdad Histórica y Nuevo Trato: Informe Comisión Verdad Histórica y Nuevo Trato. El pueblo Rapa Nui, 2001
Diamond, Jared: Romahdus. Terra cognita, 2005. ISBN 952-5202-84-4.


=== Viitteet ===


== Aiheesta muualla ==

Rongorongo, Pääsiäissaaren hieroglyfinen kirjoitusjärjestelmä (englanniksi)
Pääsiäissaaren kartta Perry-Castañeda-kirjaston karttakokoelmista (englanniksi)
Easter's End tekijänä Jared Diamond (englanniksi)