Οι Χιλιανοί (ισπαν.:Chilenos) είναι οι κάτοικοι της Χιλής. Αποτελούν κυρίως μίγμα απογόνων Ισπανών και ιθαγενών πληθυσμών, με μικρές αλλά σημαντικές προσθήκες απογόνων μεταναστών του 19ου και του 20ού αιώνα από την Ευρώπη. Σημειώνεται ισχυρή συσχέτιση της καταγωγής των Χιλιανών και της κοινωνικοοικονομικής τους καταστάσεως: Υπάρχει ένα συνεχές φάσμα από τις κατώτερες τάξεις εργατών με υψηλό ποσοστό ινδιάνικης καταγωγής μέχρι τις ανώτερες τάξεις με κυρίως ευρωπαϊκή καταγωγή. Η ινδιάνικη φυλετική καταγωγή και πολιτιστική κληρονομιά είναι εμφανέστερη στις αγροτικές περιοχές, καθώς και σε εκφάνσεις του πολιτισμού όπως η κουζίνα και η γλώσσα. Παρά το ότι οι μετανάστες που εγκαταστάθηκαν μετά την ανεξαρτησία της χώρας δεν ήταν ποτέ περισσότερο από το 2% του πληθυσμού, υπάρχουν σήμερα εκατοντάδες χιλιάδες Χιλιανών με γερμανική, βρετανική, γαλλική, κροατική, ιταλική και παλαιστινιακή  καταγωγή.


== Παραπομπές ==