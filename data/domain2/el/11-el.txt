Η φορεσιά της Σκιάθου ήταν η γυναικεία τοπική ενδυμασία που φορέθηκε κατά τα παλιότερα χρόνια στο νησί των Σποράδων. Η συγκεκριμένη γυναικεία ενδυμασία, σε αντίθεση με την αντίστοιχη ανδρική η οποία μετά την απελευθέρωση της Ελλάδας εγκαταλείφθηκε γρήγορα, διατηρήθηκε για μεγαλύτερο χρονικό διάστημα.


== Περιγραφή ==
Το σημαντικότερο μέρος της φορεσιάς ήταν τα υποκάμισα, τα οποία έφταναν μέχρι κάτω από τα γόνατα και είχαν ως κύριο γνώρισμα τα φαρδιά μανίκια. Αναλόγως με το ύφασμα από το οποίο ήταν κατασκευασμένα χωρίζονταν σε χειρίσια βαμβακερά, τριπλικένια, ψευτομεταξωτά, ολοβρόχινα και σκεπίτικα. Άλλα μέρη της φορεσιάς ήταν η σταυρωτή φανέλα που ήταν συνήθως βαμβακερή ή μάλλινη και είχε κατά κανόνα λευκό χρώμα εκτός από τις περιπτώσεις ηλικιωμένων γυναικών ή γυναικών που είχαν πένθος οι οποίες φορούσαν φανέλες μαύρου χρώματος και οι κάλτσες που ήταν μάλλινες ή βαμβακερές, έφταναν μέχρι το γόνατο και ήταν και αυτές ανάλογα με την περίσταση λευκής ή μαύρης απόχρωσης.
Τη φορεσιά συμπλήρωναν εξαρτήματα όπως η βράκα, η φουστάνα, το γουνάκι, η κουζούκα, το μπαμπουκλί, η ζώνη (τσαπράκια), τα υποδήματα (περιλάμβαναν ανάλογα με την περίπτωση στιβάλια, σκαρπίνια ή κοντούρες) και τα κοσμήματα ( σκουλαρίκια, βραχιόλια, καρφίτσες κλπ ).
Τα κύρια γνωρίσματα της νυφικής ή γιορτινής φορεσιάς της Σκιάθου ήταν τα πολύτιμα υλικά, η εναλλαγή χρωμάτων και η χαρακτηριστική αρτιότητα της κατασκευής της. Διέθετε λευκό μεταξωτό υποκάμισο, εξωτερικό κόκκινο μεταξωτό πουκάμισο, κόκκινο πολύπτυχο φουστάνι με πολύχρωμο χρυσοΰφαντο ύφασμα και μεταξωτό μαντήλι που έμπαινε στη μέση. Τη φορεσιά συμπλήρωνε γαλάζιο σκούρο γιλέκο με την ονομασία μπαμπουκλί, ένα κίτρινο μαντήλι και μια λευκή μεταξωτή μαντήλα.


== Γκαλερί ==


== Παραπομπές ==