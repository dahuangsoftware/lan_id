Η Μαρώ Ζάννου (1901 - 2000) ήταν σύζυγος πρώτα του Ανδρέα Λόντου και έπειτα του Γιώργου Σεφέρη.
Γεννήθηκε ως Μαρίκα Ζάννου στην Αθήνα από γαλλίδα μητέρα, που απεβίωσε στη γέννα. Τη μεγάλωσε η γιαγιά της στη Γαλλία ως τα 12 χρόνια της, οπότε και επέστρεψε στην Ελλάδα. Ήταν μια όμορφη γυναίκα στην καλή κοινωνία της Αθήνας, με έντονη προσωπικότητα. Παντρεύτηκε πρώτα τον ναύαρχο Ανδρέα Λόντο, εξάδελφο των πολιτικών Δημητρίου Λόντου, Δημητρίου Μαξίμου και Γεωργίου Στρέιτ και είχε δύο παιδιά, τη Μίνα και την Άννα. Στο σπίτι της ερχόταν ο Μ. Τριανταφυλλίδης, ο Α. Δελμούζος, ο Σ. Μυριβήλης, ο Ά. Σικελιανός, ο Π. Κανελλόπουλος, ο Ξ. Ζολώτας, ο Κ. Τσάτσος. Το 1936 γνώρισε τον ποιητή Γιώργο Σεφέρη, που υπηρετούσε στη διεύθυνση Πολιτικών Υποθέσεων του Υπουργείου Εξωτερικών. Τον κάλεσε στο εξοχικό τους στη Αίγινα. Η σχέση τους ήταν μοιραία και ο έρωτάς τους τάραξε την κοσμική και πνευματική Αθήνα. Οι οικογένειές τους αντέδρασαν: ο άνδρας της είπε ότι αν εκείνη φύγει θα κρατήσει αυτός τα παιδιά και η Μαρώ δεν θα τα ξαναδεί. Έτσι βλεπόταν χωρίς να παντρευτούν. Τέσσερεις ημέρες μετά τη Γερμανική εισβολή, ο Σεφέρης έπρεπε να ακολουθήσει την εξόριστη Κυβέρνηση και ο μόνος τρόπος να είναι μαζί ήταν να παντρευτούν. Έτσι έκανε το δεύτερο γάμο της, με τον ποιητή, στις 10 Απριλίου 1941. Τα παιδιά της τα άφησε στην Π. Δέλτα. Η Μαρώ τον ακολούθησε στην Κρήτη και στην Αλεξάνδρεια της Αιγύπτου.
Έζησαν αχώριστα και οι δύο κόρες της έγιναν από τα πιο αγαπημένα πρόσωπα του Σεφέρη. Μετά το θάνατό του, η Μαρώ δώρησε τη βιβλιοθήκη του στη Βικελαία Δημοτική Βιβλιοθήκη στο Ηράκλειο Κρήτης, το αρχείο του στη Γεννάδειο Βιβλιοθήκη της Αθήνας και τις φωτογραφίες του στο Μορφωτικό Ίδρυμα της Εθνικής Τράπεζας. Εξέδωσε τα ανέκδοτα ποιήματά του και την αλληλογραφία τους. Έμενε στην οδό Άγρας στο Παγκράτι και άνοιγε το σπίτι της σε εκπαιδευτικούς. Οι κόρες της είχαν κληρονομήσει τον Γιώργο Σεφέρη. Απεβίωσε σε ηλικία 99 ετών στην Αθήνα.


== Πηγές ==
Βιβλιονέτ, Μαρώ Σεφέρη
Η Μαρώ Σεφέρη μιλά στο φακό για τη ζωή της με τον μεγάλο ποιητή