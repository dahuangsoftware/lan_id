Ο Μισέλ Χαζαναβίσιους (γαλλικά: Michel Hazanavicius, 29 Μαρτίου 1967) είναι Γάλλος σκηνοθέτης, παραγωγός και σεναριογράφος γνωστός κυρίως για τις κατασκοπευτικές παρωδίες OSS 117: Αποστολή στο Κάιρο (OSS 117: Cairo, Nest of Spies, 2006) και Ο Κατάσκοπος που Γύρισε από το... Ρίο! Μυστικός Πράκτορας OSS 117 (OSS 117: Lost in Rio, 2009) . Το 2011 σκηνοθέτησε και έγραψε τη βωβή ταινία The Artist η οποία έλαβε μέρος στο διαγωνιστικό τμήμα του Φεστιβάλ Καννών το 2011. Ο Χαζαναβίσιους κέρδισε Όσκαρ σκηνοθεσίας, BAFTA καλύτερης σκηνοθεσίας και πρωτότυπου σεναρίου, Βραβείο Σεζάρ και έλαβε υποψηφιότητα για Χρυσή Σφαίρα σκηνοθεσίας και σεναρίου.


== Βιογραφία ==
Ο Μισέλ Χαζαναβίσιους γεννήθηκε από εβραϊκή οικογένεια με καταγωγή τη Λιθουανία και την Πολωνία. Πριν ασχοληθεί με τη σκηνοθεσία ταινιών, ασχολήθηκε με την τηλεόραση όπου εργάστηκε σαν σκηνοθέτης το 1988. Αρχικά ασχολήθηκε με τη σκηνοθεσία διαφημιστικών και αργότερα σκηνοθέτησε την πρώτη του ταινία La Classe Αméricaine για την τηλεόραση. Το 1997 σκηνοθέτησε την πρώτη του ταινία μικρού μήκους και ακολούθησε η πρώτη του κινηματογραφική ταινία Mes Αmis, στην οποία πρωταγωνίστησε ο αδερφός του και ηθοποιός Σερζ Χαζαναβίσιους.
Επτά χρόνια αργότερα, ο Χαζαναβίσιους έγραψε και σκηνοθέτησε τη δεύτερη κινηματογραφική ταινία του OSS 117: Αποστολή στο Κάιρο (OSS 117: Cairo, Nest of Spies), μια παρωδία των κατασκοπευτικών ταινιών της δεκαετίας του '60. Η ταινία αποδείχτηκε εισπρακτική επιτυχία με 23 εκατομμύρια δολάρια παγκοσμίως. Το 2009 ακολούθησε μια συνέχεια με τίτλο Ο Κατάσκοπος που Γύρισε από το... Ρίο! Μυστικός Πράκτορας OSS 117 (OSS 117: Lost in Rio). Το 2011 σκηνοθέτησε και έγραψε την ταινία The Artist. H ταινία έλαβε μέρος στο διαγωνιστικό τμήμα του Φεστιβάλ Καννών του 2011 και ο Χαζαναβίσιους βραβεύτηκε με Όσκαρ Σκηνοθεσίας, BAFTA Καλύερης Σκηνοθεσίας και Πρωτότυπου Σεναρίου και έλαβε υποψηφιότητα για Χρυσή Σφαίρα σκηνοθεσίας και σεναρίου. Συνολικά η ταινία έλαβε 10 υποψηφιότητες για Όσκαρ, κερδίζοντας 5, 6 για Χρυσή Σφαίρα κερδίζοντας 3 και 12 υποψηφιότητες για BAFTA κερδίζοντας 7. Και στους τρεις αυτούς θεσμούς, η ταινία κέρδισε το βραβείο Καλύτερης Ταινίας.


== Προσωπική ζωή ==
Ο Χαζαναβίσιους είναι παντρεμένος με την ηθοποιό Μπερενίς Μπεζό, η οποία έπαιξε στις ταινίες OSS 117: Αποστολή στο Κάιρο (OSS 117: Cairo, Nest of Spies) και The Artist.


== Παραπομπές ==