Ο Δαφνώνας είναι χωριό της κεντρικής Χίου, σε οδική απόσταση 9,5 χιλιομέτρων από την πόλη της Χίου. Παλαιότερα ήταν έδρα ομώνυμης κοινότητας, ενώ σήμερα υπάγεται στο ομώνυμο δημοτικό διαμέρισμα του Δήμου Χίου, διαμέρισμα του οποίου είναι ο μοναδικός οικισμός. Το μεσοσταθμικό υψόμετρο του χωριού είναι 220 μέτρα πάνω από την επιφάνεια της θάλασσας. Ο Δαφνώνας είναι κτισμένος αμφιθεατρικά σε ημιορεινή περιοχή, στην ανατολική πλαγιά της κεντρικής «ραχοκοκκαλιάς» του νησιού (λόφος Τσουμπάρι, του ορεινού όγκου της Κακής Σκάλας/Ράχης - Προφήτη Ηλία), με θέα προς τον λόφο Κορακάρη, τον Κάμπο και την ανατολική ακτή του νησιού. Κοντινότερος οικισμός είναι το χωριό Βερβεράτο, δύο περίπου χιλιόμετρα προς τα νότια και χαμηλότερα. Μερικά χιλιόμετρα σε ευθεία γραμμή προς τα βορειοδυτικά βρίσκεται η Νέα Μονή, το σημαντικότερο ιστορικό μοναστήρι του νησιού, με τα αξιόλογα ψηφιδωτά.
Η παράδοση αναφέρει ότι το χωριό χτίστηκε αρχικά σε διαφορετικό τόπο και μεταφέρθηκε στη σημερινή του θέση περί το 1000 μ.Χ.. Γύρω υπάρχει πληθώρα από μεσαιωνικά ερείπια, όπως ο Πύργος της Λαυρίνας, αλλά και υπολείμματα κάστρου στο κέντρο του χωριού.
Η περιοχή διαθέτει αρκετές πηγές με πολύ νερό παλαιότερα, όπως η «Χωματόστερνα», η «του Βεσταρχάτου» (από την οποία μάλιστα παλαιότερα υδρευόταν μερικώς και η πόλη της Χίου, το λεγόμενο «νερό του Συγγρού»), η πηγή του Δαμαλά, η πηγή του Καναβουτσάτου, κ.ά.. Οι δύο βασικές συνοικίες του χωριού είναι ο Ποταμός (από τον χείμαρρο που διαρρέει το χωριό) και τα Κριθαράκια.
Η εξέλιξη του πληθυσμού του Δαφνώνα στις επίσημες απογραφές φαίνεται στον πίνακα.
Ο ενοριακός ναός του Δαφνώνα, με ωραίο πέτρινο κωδωνοστάσιο, τιμάται στο όνομα του Αγίου Παντελεήμονα. Υπάρχει και ο ανακαινισμένος αρχαίος ενοριακός ναός του Αγίου Γεωργίου. Το χωριό υπάγεται εκκλησιαστικώς στην αρχιερατική εποπτεία Χαλκείου της Ιεράς Μητροπόλεως Χίου, Ψαρών και Οινουσσών.
Ο ταχυδρομικός κωδικός του Δαφνώνα είναι 82100.


== Πηγή ==
Γεωργίου Ι. Ζολώτα: Ιστορία της Χίου, τόμος Α («Ιστορική Τοπογραφία και Γενεαλογία»). Τύποις Π.Δ. Σακελλαρίου, Αθήναι 1921


== Εξωτερικός σύνδεσμος ==
Σύντομη περιγραφή με εικόνα