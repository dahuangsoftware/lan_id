פלוטואיד (באנגלית: Plutoid) הוא תת-קטגוריה של כוכב לכת ננסי וגוף טרנס-נפטוני ("Trans Neptunian Object") במערכת השמש. כינוי נוסף לפלוטואיד הוא גמד קרח, תת-קטגוריה שמאפייניה דומים. זהו סוג של גרמי שמים במערכת השמש כפי שהוחלט על ידי האיגוד האסטרונומי הבינלאומי (ה-IAU) ב-11 ביוני 2008. ההגדרה הרשמית של האיגוד האסטרונומי מגדירה "פלוטואיד" כך:
גרם שמים הנמצא במסלול סביב השמש אשר חצי הציר הגדול שלו עולה על מסלולו של נפטון
בעל מסה מספקת לכך שהכבידה העצמית שלו תתגבר על כוחות הגוף הצפיד שבו ותגרום לגרם לקבל שיווי משקל הידרוסטטי - כלומר, שצורתו תהא "כמעט כדורית"
לא "פינה את סביבותיו", כלומר, שבמסלולו סביב השמש נשארו גופים זרים לאחר היווצרותו.
ירחים של פלוטואידים אינם פלוטואידים.
בהמשך להגדרה זו, ניתן להגדיר פלוטואיד כחיתוך של קבוצת כוכבי הלכת הננסיים עם קבוצת הגופים הטרנס נפטוניים. נכון ל-2008, פלוטו, אריס, האומיה ומאקה-מאקה מוגדרים רשמית כפלוטואידים. כארון כירח של פלוטו אינו פלוטואיד.


== מקור המונח ==
ב-24 באוגוסט 2006 החליט האיגוד האסטרונומי הבינלאומי (ה-IAU) לסווג מחדש את פלוטו ככוכב לכת ננסי תוך הגדרה כי כוכב לכת בהגדרה צריך "לפנות את סביבתו במסלולו". האספה הכללית של האיגוד החליטה לסווג מחדש את פלוטו כקטגוריה חדשה של גוף טרנס-נפטוני. במהלך הדיונים על ההגדרה הוצע לסווג את פלוטו וכוכבי לכת הדומים לו כ"פלוטון", ולהגדיר "פלוטונים" ככוכבי לכת אשר זמן המחזור של מסלולם סביב השמש נמשך יותר מ-200 שנים יוליאניות, ושמסלולם אליפטי יותר ובעל אינקלינציה גבוהה יותר מאשר כוכבי לכת "מסורתיים". הצעה נגדית הייתה לא להגדיר את פלוטו ככוכב לכת ולסווגו כגוף טרנס נפטוני. לבסוף הוחלט להגדיר את פלוטו וגורמי שמיים הדומים לו ככוכבי לכת ננסיים אשר "דומים לפלוטו" מבחינת מאפייני המסלול הבאים: אינקלינציה, אקסצנטריות וזמן מחזור. כמו כן הוחלט כי ההגדרה הרשמית והשם יוגדרו במועד מאוחר יותר. באותו זמן הוחלט כי אריס יוגדר גם כן כאותו סוג של כוכב לכת ננסי.
לאחר האסיפה הכללית של ה-IAU השם "פלוטואיד" הוצע על ידי הוועדה לשמות גרמי שמיים קטנים והתקבל רשמית ב-11 ביוני 2008. יחד עם ההכרזה על תת-הקטגוריה הזו של כוכבי הלכת הננסיים הוגדר מאקה-מאקה כפלוטואיד. יחד עם ההחלטה שהוכרזה, ניתנה הגדרה מפושטת מאוד: כל כוכבי הלכת הננסיים שהם גופים טרנס-נפטונים הם פלוטואידים.


== פלוטואידים רשמיים ==
נכון ל-2008 פלוטו, אריס, האומיה ומאקה-מאקה מוגדרים רשמית ככוכב לכת ננסי מסוג כפלוטואידים.


== קישורים חיצוניים ==