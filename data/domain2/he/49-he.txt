יערה שחורי (נולדה ב-28 ביוני 1977) היא סופרת, משוררת, עורכת ודוקטור לספרות עברית.


== חייה ==
שחורי נולדה בתל אביב בשנת 1977 וגדלה בקיבוץ אפק. היא בעלת תואר דוקטור מהחוג לספרות עברית באוניברסיטה העברית בירושלים, ובעבודת הדוקטור התמקדה בפן האימהי ביצירת חיים נחמן ביאליק. עבודת התזה שלה בתואר השני, שאותה כתבה בחוג לתורת הספרות באוניברסיטת תל אביב, עוסקת באינטרטקסטואליות בשירתה של דליה רביקוביץ'.
שחורי נשואה לאמן גיא בן נר ולשניים בת משותפת.


== עבודתה הספרותית ==
שחורי היא עורכת ספרי מקור בהוצאת כתר ספרים, שם גם החלה את דרכה המקצועית כעורכת תחום הקלאסיקה של ההוצאה בשנת 2007. בסדרת הקלאסיקה והקלאסיקה המודרנית שערכה ראו אור ספרים של טרומן קפוטה, סימון דה בובואר, וירג'יניה וולף, אלפרד דה מיסה, קייט שופן, מרגריט דיראס ועוד. בעבר הייתה גם עורכת הפרוזה במפעל קסת לספרות ביכורים השייך למרכז הספר והספריות.
שחורי הייתה בין יוזמי ועורכי "אדומה - אנתולוגיה לשירה מעמדית" ו"לצאת - אסופת שירה נגד המלחמה בעזה". שתי האסופות יצאו במסגרת המגזין הפוליטי "אתגר", שבו שימשה חברת מערכת. שחורי אחראית על גילוי שירים גנוזים של המשוררת יונה וולך, שנמצאו במחברותיה וביומניה. השירים התפרסמו בספר "זאת היונה - השירים, המחברות הגנוזות, הראיון" אשר ערכו הלית ישורון ויאיר קידר ויצא לאור בהוצאת מודן ב-2013. בספר הופיע גם מאמר פרי עטה על אותם שירים אחרונים של וולך.
לאורך השנים התפרסמו שיריה וסיפוריה בכתבי עת כ"הו!", "גרנטה","שבו", "אתגר", "מטעם" ועוד. בנוסף כתבה רשימות רבות של ביקורת ספרות ותרבות, אשר התפרסמו בבמות כעיתון הארץ, וואלה!, nrg ועוד. ב-2010 התפרסם ספרה הראשון, "אצבע, שן, כנף", ספר שירה, בהוצאת עם עובד. ספר הפרוזה "שנות החלב", שבו שלוש נובלות וסיפור קצר אחד, התפרסם בהוצאת כתר ב-2013. הרומן "אקווריום" ראה אור במאי 2016, גם הוא בכתר.


== התקבלות ==
ספר הביכורים שלה "שנות החלב" עורר תשומת לב ביקורתית רבה וזיכה אותה בפרסים הבאים:
פרס שרת התרבות והספורט לסופרים בתחילת דרכם לשנת תשע"ה | מנימוקי השופטים: "בשלוש נובלות ובסיפור קצר אחד כותבת יערה שחורי עולם סוריאליסטי ופנטסטי שאינו מתחמק מן הנושאים הגדולים של מציאות חיינו. הסיפורים עתירי המצאה – הן ברמה התוכנית והן ברמה הלשונית, ומעידים על הכרות עשירה ועמוקה עם שדה הספרות".
פרס ראש הממשלה לספרות עברית על שם לוי אשכול לשנת תשע"ה | מנימוקי השופטים: "סופרת ומשוררת רבת-כישרון. הכתיבה שלה, הנעה על הגבול הדק שבין שירה לפרוזה, מגלה לנו את יכולתה הלשונית המופלאה. למילים שלה יש את היכולת לרקוד סביב חורים שחורים באיזו עדינות קריסטלית ודיוק אנין וקפדני. היא כותבת: "אנחנו שקועות בעבר כמו בתוך ים. כמו בתוך סיר מלא בחלב. אלה שנות החלב (…) לא אנחנו נמשוך את עצמנו משם"- זה כמעט אושר. שחורי יודעת בסבלנות ובאמון אין קץ לכרות את הברית בין החלב למים, למהול את האמת עם החלום, ולקחת אותנו למסע מטלטל שפורט לרסיסים את הקיום היומיומי, וניתז וננעץ בלב".
בשנת 2017 זכתה בפרס ברנשטיין לרומן עברי מקורי לשנת תשע"ז על ספרה "אקווריום". חבר השופטים כלל את פרופ' ניצה בן דב ופרופ' זיוה שמיר. מנימוקי השופטות: "לפנינו כעין רשומון המתעד את העולם מתוך זוויות ראייה ייחודיות ומתוך ריבוי של נקודות תצפית. ריבוי זה מעניק לספר את מורכבותו, ומעניק לקוראו עמדה של שופט-חוקר המשתתף בבניית המציאות המתוארת. יערה שחורי הצליחה לתאר בחרט אמן את עולמן של שתי הילדות המתבוננות בעולם בראייה ילדית, וגם אם אחד מחושיהן החשובים ניטל מהן, הן מפצות על אבדנו באמצעות חיזוקם של החושים האחרים."
כמו כן בשנת 2017 זכתה במלגה מטעם קרן פולברייט, קרן חינוך אמריקה-ישראל, לצורך השתתפות בתוכנית הכותבים הבינלאומית בבית הכותבים באיווה סיטי, איווה, ארצות הברית.


== קישורים חיצוניים ==
ירין כץ, ראיון עם הסופרת יערה שחורי, קורא בספרים, 26 בנובמבר 2013.
רותי זוארץ, מרימה קול: הסופרת יערה שחורי מאמינה שלא צריך ללמוד ספרות כדי ליצור, מעריב, 30 במאי 2016
רשימת הפרסומים של יערה שחורי, בקטלוג הספרייה הלאומית
יערה שחורי, ב"לקסיקון הספרות העברית החדשה".
 יערה שחורי, במיזם "סופרים קוראים" של מרכז הספר והספריות בישראל
גילי איזיקוביץ, יערה שחורי מפרסמת ספר חדש וחושבת שביטול חוק הספרים הוא מחטף, באתר הארץ, 12 ביוני 2016
מכּתביה:
הסיפור הקצר "אלסקה אפויה", מתוך "שנות החלב".
משהו היה מוכרח להילקח - שיר מתוך "אצבע, שן, כנף", באתר ynet
הסיפור הקצר "תסמונת קנדה" שהופיע במגזין גרנטה בעברית.
על "אצבע, שן, כנף"
אלי הירש, יערה שחורי, אצבע, שן, כנף, 2010.
כן לציפור, באתר עכבר העיר, 26 ביולי 2010.
רן יגיל, שיר אחד והערה מ', יערה שחורי, כסף, nrg‏15 בפברואר 2011.
ארז שוייצר, דברים שבשירה | ריס ננעץ בבשר, באתר הארץ, 18 באוגוסט 2010.
על "שנות החלב"
דורית שילה, העברית הלא מתייפייפת של יערה שחורי, באתר הארץ, 18 בנובמבר 2013.
נטע הלפרין, ‏קול מרענן ומסקרן, באתר ישראל היום, 22 בנובמבר 2013.
יוני לבנה, "יערה שחורי, שנות החלב", הבלוג "מיטת סדום - ביקורות ספרות וראיונות עם סופרים".
כרמית ספיר ויץ, מי סופר: ליערה שחורי אסור לקרוא שטויות, באתר nrg‏.
דוד רוזנטל, "שנות החלב": ספר מעניין ואירוני שסובל מהפרפקציוניזם של עצמו, וואלה תרבות, נובמבר 2013.
על "אקווריום"
מוטי פוגל, https://www.haaretz.co.il/literature/prose/.premium-1.2974182 החירשות כצורה אחרת של קיום, באתר הארץ.
יוני לבנה, ‏כאבי גדילה, באתר "ידיעות אחרונות".