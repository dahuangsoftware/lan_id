מבצע סרוואל היה מבצע צבאי בינלאומי שהובילו צרפת ומאלי בצפון מאלי, החל מ-11 בינואר 2013 ועד ליולי 2014. מטרת המבצע הייתה לשחרר את אזור צפון המדינה מידי מורדים איסלמיסטים שהשתלטו עליו, והכריזו על התנתקות מהשלטון המרכזי והקמת ישות מוסלמית עצמאית בשם אזוואד. המבצע החל בעקבות החלטה 2085 של מועצת הביטחון של האו"ם, שאושרה ב-20 בדצמבר 2012.
שמו של המבצע ניתן לו על שם החתול האפריקני סרוואל.


== רקע ==
בתחילת 2012 הופצו בצפון אפריקה משלוחי נשק גדולים שבאו מלוב לאחר מלחמת האזרחים. חלק מהנשק שעשה את דרכו לצפון מאלי שימש קבוצות שונות משבט טוארג להשתלט על אזורים בצפון המדינה והם הכריזו על אזוואד כאזור משוחרר ועצמאי. לאחר כמה חודשים החלו קבוצות טרור מוסלמיות המזוהות עם אל-קאעידה להשתלט על כפרים ואזורים מיושבים ששחררו התנועה הלאומית לשחרור אזוואד ולהחיל בהם את השריעה המוסלמית. במשך כמה חודשים התקדמו המיליציות והעמיקו את שליטתם באזור עד שבסוף שנת 2012 היו בידיהם כל הערים הגדולות של צפון מאלי.
בחודש אוקטובר 2012 התכנסה מועצת הביטחון של האו"ם לבקשתן של מדינות צפון אפריקה לישיבה מיוחדת שעסקה במצב במאלי ובסיומה פרסמה את החלטה 2085 הקוראת למדינות החברות לסייע לממשלה במאלי להילחם בטרור בתחומה. המועצה אישרה את הקמתה של משלחת אפריקנית-בינלאומית לסיוע למאלי, ואף אישרה התערבות צבאית חיצונית במקרה הצורך. בסוף שנת 2012 לאחר שהמורדים החלו לאיים על הבירה במקו ביקש נשיא מאלי דיונקונדה טראורה בדחיפות את עזרתה של צרפת, שליטה ההיסטורית של מאלי, בהתמודדות מול הטרור בשטחה. נשיא צרפת פרנסואה הולנד קיבל את הבקשה וב-11 בינואר 2013 החל חיל האוויר הצרפתי לתקוף יעדים של המורדים בצפון המדינה.
נשיא צרפת אמר כי מטרות המבצע הן בלימת מתקפת הטרור בשטח המדינה, אבטחת שלומם של אזרחי צרפת במאלי ועזרה לממשלה במאלי במימוש ריבונותה בכל שטחי המדינה, הוא הוסיף כי המבצע ימשך ככל שיידרש.


== מהלך המבצע ==
בימים הראשונים של המבצע תקפו מטוסי קרב של צבא צרפת שהמריאו משדות תעופה במדינות צפון אפריקה השכנות, יעדים של המורדים בצפון ובמרכז מאלי. בהתקפה על העיר קונא נהרג למעלה מ-100 פעילים של ארגוני המורדים בהם בעלי תפקידים בכירים. כמו כן באחת ההפגזות על העיר נהרג טייס מסוק קרב צרפתי מאש מנשק קל שנורתה עליו. חיל הים הצרפתי העביר כוחות שריון לצפון אפריקה כהכנה למתקפה קרקעית. לעזרת הצרפתים התגייסו מספר מדינות בעיקר בסיוע לוגיסטי, ארצות הברית סייעה למבצע בתדלוק מטוסיה של צרפת בבסיסיה באזור ובהשגת מודיעין. למרות התקיפות האוויריות לא נסוגו המורדים מהאזורים שבשליטתם ואף כבשו ערים נוספות.
ב-16 בינואר חטפו טרוריסטים איסלאמיים כמה מאות בני ערובה באתר הגז עין אמנאס שבאלג'יריה. לטענת החוטפים הם ביצעו את החטיפה כנקמה על ההתערבות הצרפתית במאלי ודרשו שצרפת תפסיק לאלתר את כל פעולותיה במדינה. לאחר כמה ימים שחרר צבא אלג'יריה את החטופים לאחר קרב קשה מול המחבלים.
ב-16 בינואר נחתו במאלי כוחות קרקע ושריון של צבא צרפת והחלו לנוע לכיוון הערים שבשליטת המורדים במרכז המדינה. בימים שלאחר מכן נעו הכוחות צפונה וכבשו כל הערים הגדולות מידי המורדים תוך שהם מתקבלים בקריאות שמחה על ידי התושבים. בסוף חודש ינואר השתלט צבא צרפת על העיר טימבוקטו ומצאו את אתר המורשת העולמית בעיר במצב קשה לאחר שהמורדים הרסוה. ב-30 בינואר הודיע צבא צרפת כי כוחותיו נכנסו לעיר קידאל ולא נתקלו בהתנגדות ובכך השלים את שחרור כל הערים שהיו נתונות תחת שליטת המורדים.
בסך הכל נהרגו בקרבות עם הצרפתים עשרות טרוריסטים איסלאמים ורוב המורדים ומנהיגיהם נמלטו להרים. במשך הקרבות נהרגו בשוגג מספר אזרחים בלתי מעורבים מירי הצרפתים.
ב-2 בפברואר הגיע נשיא צרפת פרנסואה הולנד לביקור במאלי. הוא נפגש עם בכירים בממשל וסייר בערים המשוחררות. הוא הבטיח כי בתוך כמה שבועות ייסוג צבא צרפת מהאזורים אותם כבש ויעביר השליטה בהם לכוח אפריקני רב לאומי.
ב-5 בפברואר פתחו המורדים בהתקפה על העיר גאו באמצעות נשק ארוך טווח וירי רקטות ולאחר קרב עם חיילים של צבא מאלי נהדפו המורדים מן העיר. ב-8 בפברואר התפוצץ מחבל מתאבד בגאו ממנה נהרג חייל מאלי.
ב-19 בפברואר נהרג חייל צרפתי בקרבות מול המורדים בהרים באזור הגבול עם אלג'יריה. ב-3 במרץ נהרגו באותו אזור שני צנחנים צרפתים. באותו יום הודיע צבא צ'אד כי הוא הרג שני בכירים מהמורדים, עבד אל-חמיד אבו זייד ומוכתר בלמוכתר, שהיו מעורבים בחטיפת בני הערובה בשדה הגז באלג'יריה חודש לפני כן. ב-6 במרץ נהרג חייל צרפתי במהלך פעולה נגד טרוריסטים במזרח המדינה.
לאחר מספר ניסיונות נוספים של המורדים לשוב ולהשתלט על העיר גאו וסביבתה, ולאחר שנמנו עוד מספר הרוגים לכוחות הצרפתים. פתח צבא צרפת במבצע גוסטב במטרה למגר לחלוטין את פעילות הטרור. במסגרת המבצע הותקפו בסיסים של המורדים.
לאחר התייצבות המצב בשטחי צפון המדינה ששוחררו בידי צרפת, החל צבא מאלי בשיתוף עם כוח המשימה האפריקני המיוחד למאלי לשוב ולתפוס את השליטה שם. בחודש יוני הושג הסכם שלום בין ממשלת מאלי לבין המורדים בני שבט הטוראג מהתנועה הלאומית לשחרור אזווד, שב-2012 פתחו במרד מול הממשלה בבמקו אולם בהמשך תמכו בפעילות הצבאית הצרפתית נגד הטרור. בעקבות החתימה על ההסכם נכנסו כוחות של צבא מאלי לעיר קידאל, מעוזם של שבט הטוראג. לאחר ההסכם הכריז הנשיא הזמני דיונקונדה טראורה כי הבחירות לנשיאות יתקיימו ב-28 ביולי.
ב-25 במאי החל צבא צרפת להסיג את כוחותיו מהמדינה. במדינה נותרו מספר מצומצם של חיילים שנועדו לסייע לשלטון המרכזי לשמור על שליטתו. במקביל בוטל מצב החרום ששרר במדינה מאז החלה התקיפה הצרפתית.
באוגוסט 2013 נערכו הבחירות הכלליות לנשיאות מאלי בהם ניצח המועמד איברהים בובאכר קיטה. לאחר כשנה, עם התייצבות המצב הביטחוני והתחזקותו של השלטון המרכזי במדינה, ב-15 ביולי 2014 הכריזה צרפת על סיום המבצע.


== התגובות למבצע ==
האו"ם בחודש ינואר, תוך כדי הלחימה, התכנסה מועצת הביטחון של האו"ם לדיון חרום ופרסמה הודעת תמיכה בצרפת ובמבצע. מזכ"ל האו"ם באן קי-מון אמר כי הוא מקווה שהמבצע יסייע להשיב את הסדר במאלי על כנו.
האיחוד האירופי מדינות אירופה וראשי האיחוד האירופי גיבו כמעט כולן את צרפת ואף סייעו לה בלחימה. אירופה אף התחייבה לעזור בשיקום האזורים שנפגעו מן הלחימה.
 ב-24 בינואר הודיעו ראשי הארגון הלאומי לשחרור אזוואד (MNLA), שבימים כתיקונם פעל נגד הממשלה במאלי, כי ילחם לצד צבאות צרפת ומאלי נגד הטרוריסטים האסלאמיים.
ישראל ראש ממשלת ישראל, בנימין נתניהו, הביע תמיכה בצרפת בשיחת טלפון עם הנשיא פרנסואה הולנד בה שיבח אותו על היציאה למבצע.
מצרים נשיא מצרים, מוחמד מורסי, גינה את הפעולה בישיבה של ועידה ערבית שהתכנסה בסעודיה. הוא אמר שפעולות אלו יגרמו לסכסוך חדש באזור.
מאלי במאלי עצמה תמכו כמעט כולם במבצע. סקר של ערוץ אל ג'זירה שנערך במדינה מצא כי 96% תומכים במבצע.


== קישורים חיצוניים ==

ישי הלפר, מערב אפריקה הפרוע | לנוכח השתלטות האסלאם, צרפת מובילה מבצע צבאי במאלי, הארץ, 13 בינואר 2013
פרופסור אלי בר-נביא, מלחמת האין-ברירה של הצרפתים במאלי, באתר וואלה, 18 בינואר 2013
עמנואל נבון, מאלי: הזדמנות שאסור לנו להחמיץ, באתר חדשות מחלקה ראשונה, 16 בפברואר 2013
אלון לוין ויובל בוסתן, מנסים לחזור לשפיות: צרפת יוצאת למגר את הטרור במאלי, באתר סיקור ממוקד, ינואר 2013


== הערות שוליים ==