סילקווד הוא סרט אמריקאי משנת 1983, בבימויו שלמייק ניקולס ובכיכובה של מריל סטריפ. זהו סרט ביוגרפי המבוסס על סיפורה של האקטיביסטית קארן סילקווד, שחשפה עבירות בתעשיית הגרעין האמריקאית, ונהרגה בתאונת דרכים חשודה, כאשר הייתה בדרכה לאוקלהומה סיטי למסור מסמכים מפלילים לעיתונאי של הניו יורק טיימס. במציאות, מותה הוביל לניצחון משפטי על חברת האנרגיה הגרעינית בה עבדה סילקווד, וחבר המושבעים פסק לטובת יורשיה $10 מיליון בנזיקין, הפסיקה הגדולה בהיסטוריה לתיק מסוג זה נכון לאותו הזמן, למרות שבסוף הצדדים הגיעו להסכם על סכום פחות.
הסרט צולם בניו מקסיקו וטקסס, וההפקה התאמצה מאוד להצמד לעובדות, כך שהסרט כלל סצנות מקבילות לאירועים אמיתיים מחייה של סילקווד, למשל כשהיא הפעילה את אזעקת הקרינה במפעל. לסילקווד עצמה הייתה רמת קרינה פי ארבעים מן המותר על פי חוק בגופה. 
הסרט זכה לשבחים בביקורת, ואף הצליח בקופות. הוא היה מועמד לחמישה פרסי אוסקר, כולל השחקנית הטובה ביותר (סטריפ), שחקנית המשנה הטובה ביותר (שר) והבמאי הטוב ביותר (ניקולס), וזכה בפרס גלובוס הזהב לשחקנית המשנה הטובה ביותר (שר). 


== העלילה ==
קארן סילקווד (מריל סטריפ) עובדת במפעל לייצור דלק גרעיני קר-מגי סימרון, באוקלהומה. היא חיה יחד עם שני עמיתים לעבודה - בן זוגה דרו סטיבנס (קורט ראסל) וחברתה הלסבית דולי פליקר (שר). היא מייצרת מוטות דלק מפלוטוניום עבור כורים גרעיניים, וחשופה לקרינה. היא נהיית פעילה באיגוד העובדים מתוך דאגה שפרקטיקות של קר-מגי מסכנים את העובדים. 
החברה דורשת מעובדיה לעבוד שעות נוספות רבות, וסילקווד משוכנעת שהמנהלים מזייפים דו"חות בטיחות ומעגלים פינות בכל הזדמנות. היא מציגה את חשדותיה לאיגוד, מתחילה לעסוק בפעולות לובינג למען בטיחות עובדים, ואף נוסעת לוושינגטון הבירה למסור עדות בפני הוועדה לאנרגיה אטומית. דומה כי מנהיגי האיגוד מעוניינים יותר בפרסום שהיא מעוררת מאשר ברווחת העובדים. 
כשסילקווד ועובדים אחרים מגלים שהם נגועים בקרינה, מנהלי המפעל מנסים להאשים אותה בכך. היא מגלה שצילומים של מוטות פגומים עברו ריטוש ומסמכים נערכו, והיא מתחילה לערוך חקירה משלה. בינתיים, החיים האישיים שלה סובלים - היא נמצאת בקונפליקט עם בן זוגה לשעבר שלא רוצה לאפשר לה לראות את שלושת ילדיהם, דולי מתחילה מערכת יחסים עם אנג'לה, שנמצאת כל הזמן בביתם המשותף, ודרו מתקשה להכיל את האובססיה לחקירה, ועוזב את הבית. 
כשהיא מאמינה שמצאה ראיות מספקות, סילקווד יוצרת קשר עם כתב מהניו יורק טיימס, והשניים קובעים להפגש. בסיום הסרט, בפייד-אאוט, סילקווד רואה פנסי רכב מסנוורים במראה, והיא מתקשה לראות את הכביש לפניה. הסצנה מסתיימת בקלוז-אפ על מכוניתה ההרוסה לאחר התנגשות קטלנית, ונשאר בידי הצופה להחליט האם זו הייתה תאונה, או לא. 


== קאסט ==
מריל סטריפ - קארן סילקווד
שר - דולי פליקר (דמות המבוססת על דאסטי אליס, שחשפה יחד עם סילקווד את הפרות המפעל)
קורט ראסל - דרו סטיבנס
קרייג טי. נלסון - וינסטון
דיאנה סקרוויד - אנג'לה
רון סילבר - פול סטון
דייוויד סטראתיירן - וסלי


== פרסים ==


=== פרסי האוסקר ה-56 ===
מועמדויות
השחקנית הטובה: מריל סטריפ
שחקנית המשנה הטובה: שר
הבמאי הטוב: מייק ניקולס
התסריט המקורי הטוב: נורה אפרון ואליס ארלן
עריכה: סאם אוסטין


=== פרסי גלובוס הזהב ה-41 ===
זכיות
שחקנית המשנה הטובה בסרט: שר
מועמדויות
סרט הדרמה הטוב ביותר
השחקנית הטובה ביותר: מריל סטריפ
שחקן המשנה הטוב ביותר: קורט ראסל
הבמאי הטוב ביותר: מייק ניקולס


=== אחרים ===
BAFTA - השחקנית הראשית הטובה ביותר: מריל סטריפ (מועמדות)
BAFTA - שחקנית המשנה הטובה ביותר: שר (מועמדות)
פרס המבקרים של קנזס סיטי לשחקנית הטובה ביותר: מריל סטריפ (זכייה)
גילדת הכותבים של אמריקה (Writers Guild of America) (WGA) לתסריט המקורי הטוב ביותר: נורה אפרון ואליס ארלן (מועמדות)


== ראו גם ==
קארן סילקווד
העובד המתריע
אנרגיה גרעינית
דלק גרעיני


== קישורים חיצוניים ==
 "סילקווד" במסד הנתונים הקולנועיים IMDb (באנגלית)
 "סילקווד" באתר AllMovie
"סילקווד" באתר Rotten Tomatoes
"סילקווד" באתר Box Office Mojo
"סילקווד" באתר סרטים
"סילקווד" באתר TV.com