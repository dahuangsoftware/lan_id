Ján Krajčík (* 16. január 1924, Žilina – † 13. marec 2014, tamže) bol slovenský tenista a tenisový tréner. Postavenie najlepšieho tenistu na Slovensku mu patrilo takmer počas 15 rokov po druhej svetovej vojne, hoci hral za pražské kluby.
Ako junior sa v roku 1941 prebojoval do finále juniorských majstrovstiev Slovenska. V roku 1945 odišiel do Prahy. Počas jeho začiatkov v Prahe bol ešte zaraďovaný v slovenských rebríčkoch, v rokoch 1947 a 1950 ako jednotka. Titul majstra ČSR v dvojhre nikdy nezískal, no v štvorhre ho získal 5-krát spolu s Jiřím Javorským v rokoch 1952 a 1956 – 1959.
Reprezentoval Česko-Slovensko v Davisovom pohári v roku 1957. Odohral štyri zápasy, z toho 2 dvojhry (2 prehry) a 2 štvorhry (1 výhra, 1 prehra).
V jeho hre dominovala istota a presnosť úderov od základnej čiary, k sieti nechodil často, hoci smeč a volej ovládal výborne.
Pracoval aj ako tenisový tréner, venoval sa napr. aj Janovi Kodešovi. Od roku 1965 pôsobil ako tréner v Rakúsku. Do vlasti sa vrátil v roku 1995.


== Referencie ==


== Externé odkazy ==
Zdroj, z ktorého pôvodne čerpal tento článok
Ján Krajčík na stránkach ITF (po anglicky)
Ján Krajčík na stránkach DAVIS CUP (po anglicky)