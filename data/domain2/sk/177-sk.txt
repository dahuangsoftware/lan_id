Mjanmarsko, dlhý tvar Mjanmarská zväzová republika (do roku 1989 - na Slovensku do roku 1996 - oficiálne a dnes ešte niekedy neoficiálne Barma; 1989 - október 2010 oficiálny dlhý tvar Mjanmarský zväz) je štát v Ázii.
Hlavné mesto je Nay Pyi Taw (Neipyijto). Do jesene 2005 bol hlavným mestom Rangún.


== Názov krajiny ==
V júni 1989 barmská vojenská vláda nahradila anglický názov Burma názvom Myanmar. Predstavitelia režimu zdôvodnili svoje rozhodnutie tým, že názov Barma má koloniálny pôvod. OSN a veľa štátov sveta zmenu názvu prijala, opozičné strany a organizácie menšinových národností v Barme ju odmietli ako nezákonnú. Svetové masovokomunikačné prostriedky, odborné a vedecké publikácie nie sú v tejto otázke jednotné. Slovenský záväzný názov krajiny znie Mjanmarsko.


== Geografia ==
Mjanmarsko hraničí s Bangladéšom, indickými federálnymi štátmi Mizorám, Manípur, Nágsko a Arunáčalpradéš, ako aj s Čínou, Laosom, Thajskom a Indickým oceánom (v smere hodinových ručičiek začínajúc na západe). Andamanské more oddeľuje Mjanmarsko od juhozápadne ležiaceho indického zväzového teritória Andamany a Nikobary.
Mjanmarsko sa nachádza (s výnimkou krajného severu) v oblasti vplyvu ázijských monzúnov. Vplyvom reliéfu sú jednotlivé oblasti monzúnmi nerovnomerne ovplyvňované.
V podstate rozlišujeme tri ročné obdobia:
obdobie dažďov od konca mája do polovice októbra,
chladnejšie ročné obdobie od konca novembra do konca marca
horúce ročné obdobie v mesiacoch apríl/máj a október/november.


== Iné projekty ==

 Commons ponúka multimediálne súbory na tému Mjanmarsko


== Zoznam bibliografických odkazov ==
BEČKA, J. Dějiny Barmy. Praha: Nakladatelství Lidové noviny. 2007. ISBN 978-80-7106-520-3