Babinec (Babaluska, Babarét) je obec na Slovensku v Banskobystrickom kraji, nachádzajúca sa v okrese Rimavská Sobota.


== Poloha obce ==
Obec sa nachádza v severovýchode Slovenského rudohoria na plošine medzi Rimavskou kotlinou a potokom Pápča, v nadmorskej výške 419 metrov a má rozlohu 491 hektárov. K častiam obce patrí aj Babinský mlyn a osada Klinovo. Krajina okolo Babinca nie je silne zalesnená, hlavne v severnej časti je oblasť s prevládajúcim zmiešaným dubovo-bukovým lesom.


== Dejiny ==
Prvé osídlenie oblasti okolia obce Babinec pochádza z neskorej doby bronzovej. Náleziská z jednej z kultúr tohoto obdobia sa nachádzajú pri susednej obci Kyjatice. Súčasné osídlenie obce Babinec vznikalo v priebehu 13. storočia. Prvá historická zmienka o súčasnej obci pochádza z roku 1407 (1407 Babalawka, 1413 Babaluchka, 1427 Babafalva). Obec v 17. storočí patrila do vlastníctva šľachtických rodov Derencsényi a Széchy, od 17. storočia k muránskemu Muránskemu panstvu. V roku 1427 bolo v obci 13 osídlencov, z ktorých po tureckom pustošení v roku 1598 zostalo iba päť domov. V roku 1828 mala obec Babinec 270 obyvateľov v 35 domoch.


== Kultúra a zaujímavosti ==


=== Pamiatky ===


==== Evanjelický kostol ====
Evanjelický kostol je klasicistická jednoloďová stavba z konca 18. storočia. Svätyňa je polkruhovo ukončená. Kostol prešiel obnovami v rokoch 1825, 1914 a 1947. Pri kostole sa nachádza samostatne stojaca zvonica z rovnakého obdobia ako kostol. Vo zvonici je umiestnený zvon z roku 1813, práca B. Stephanidesa z Lučenca.
V interiéri sa nachádza maľovaný drevený kazetový strop s neskororenesančno-barokovou rustikálnou ornamentikou štylizovaných kvetov a listov. K zariadeniu kostola patrí klasicistický oltár, stĺpová architektúra ukončená tympanónom. Centrálny obraz zobrazuje Krista v Getsemanskej záhrade. Organ je barokový, zdobený akantovou ornamentikou, pochádza z roku 1739.


== Výroba ==
Obyvatelia obce sa zaoberali poľnohospodárstvom, neskôr pestovaním ovocia (hlavne jablká, slivky a hrušky). V zimnom období sa obyvatelia obce zaoberali košíkarstvom, výrobali drevené náradie pre poľnohospodárstvo a domácnosť, jednoduché tkáčske náradie, drevené (dubových) vyrezávané skríne, súseky (bedne na uskladňovanie obilia), tkali látky a vyrábali koberce z trhaných textílií.
V súčasnosti v obci dominuje poľnohospodárstvo a ovocinárstvo.


== Referencie ==


== Iné projekty ==

 Commons ponúka multimediálne súbory na tému Babinec


== Externé odkazy ==
Oficiálna stránka obce
Najkrajší kraj- turistické atrakcie v obci