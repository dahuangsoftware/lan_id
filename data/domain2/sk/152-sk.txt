Nukutepipi je malý atol v oblasti súostroví Tuamotu vo Francúzskej Polynézii. Spolu s atolmi Anuanuraro, Anuanurunga a Hereheretue je súčasťou skupinky ostrovov Vojvodu z Gloucesteru. Jeho najbližším susedom je atol Anuanurunga, vzdialený 22 km severozápadným smerom.
Atol má približne trojuholníkový resp. kosoštvorcový tvar, s dĺžkou 2,7 km. Celková rozloha súše je len 2,3 km². Jeho lagúna je úplne uzatvorená, bez prieplavu do malej lagúny. Má dve relatívne veľké suché územia, jeden je na východnej strane a druhý na severozápadnej. Atol je v súčasnosti pravdepodobne neobývaný.


== História ==
Prvý objav atolu sa pripisuje portugalskému navigátorovi plaviacemu sa pod španielskou vlajkou, Pedrovi Fernandes de Queira z roku 1606. Celú skupinu atolov Vojvodu z Gloucesteru (fra. Îles du Duc de Gloucester), potom zaniesol do máp ako Cuatro Coronas (špa. Štyri koruny)..
Ale prvá písomne doložená návšteva atolu je až z 12. júla 1767 od námorného dôstojníka a objaviteľa Philipa Cartereta, ktorý tento ostrov v záznamoch uviedol len ako "najjužnejší"., 6. marca 1803 ho cestovateľ John Turnbull, plaviaci sa na lodi Margaret, pomenoval "ostrov Margaret".
Atol bol 6. januára 1841 navštívený americkým poručíkom Cadwaladerom Ringgoldom v rámci Americkej objaviteľskej expedície, vedenej Charlesom Wilkesom. Z tohto obdobia je aj konečný názov ostrova Nukutipipi na základe názvu atolu malou komunitou domorodých obyvateľov, ktorí vtedy na atole žili.
V 19. storočí sa spolu s ostatnými atolmi oblasti Tuamotu stáva francúzskym územím.
Medzi rokmi 1911 až 1926 bol atol v správe Société Commerciale de l'Océanie, ktorá vysadením tisícov kokosovníkov pokryla približne 80% plochy suchej časti atolu. Spoločnosť však skrachovala a odvtedy atol niekoľkokrát zmenil vlastníka. V roku 1980 ním bol M. Madec, ktorý na ňom v roku 1982 vybudoval a dal do prevádzky približne 1 km dlhú pristávaciu dráhu. O rok neskôr sa atolom prehnali dva hurikány, Oroma vo februári a Ve'ena v apríli. Atol úplne spustošili.
Plantáž bola obnovená v roku 1985 a v roku 1991 ho odkúpila japonská spoločnosť.
Pri sčítaní v roku 2002 na ňom žilo asi 5 obyvateľov.
Atol je v súčasnosti majetkom Guya Lalibertého, zakladateľa spoločnosti Cirque du Soleil a vesmírneho turistu.
13. januára 2007 bol vládou Francúzskej Polynézie odhlasovaný rozpočet vo výške 900 miliónov frankov (cca 7,5 milióna €) na investíciu do projektu cestovného ruchu so zámerom vytvoriť turistický rezort na atole. Projekt je však odložený na neurčito.


== Referencie ==


== Iné projekty ==

 Commons ponúka multimediálne súbory na tému Nukutepipi


== Externé odkazy ==
Archív zoznamu atolov na OceanDots
Zoznam pôvodných názvov ostrovov Puamotu
Biodiverzita polynézskych atolov


== Zdroj ==
Tento článok je čiastočný alebo úplný preklad článkov Nukutepipi na anglickej Wikipédii a Nukutepipi na francúzskej Wikipédii.