Religion in Geschichte und Gegenwart (dosl.: Náboženstvo v dejinách a v súčasnosti, skratka: RGG) je nemecká teologická a religionistická encyklopédia, ktorú vydalo tübingenské nakladateľstvo Mohr-Siebeck.
Ťažisko jej obsahu spočíva v (evanjelickom) kresťanstve, obsahuje však mnoho tém z iných náboženstiev, filozofie, etiky, politológie, ekonómie, psychológie, sociológie a literatúry. Prevládajú v nej pritom liberálne teologické názory. Najaktuálnejšie je osemzväzkové štvrté vydanie (RGG4), register by mal vyjsť roku 2007.


== Vydania ==
Prvé vydanie (vyd. Friedrich Michael Schiele a Leopold Zscharnack) vyšlo v rokoch 1909 – 1913. Predstavovalo zhrnutie teologického skúmania až do 19. storočia. Vyvinulo sa z liberálnej religionisticko-teologickej edície Heften für Religion in Geschichte und Gegenwart.
Druhé, úplne prepracované vydanie (vyd. Hermann Gunkel a Leopold Zscharnack) vyšlo v rokoch 1927 – 1931. Výraznejším spôsobom sa v nej prepojilo náboženstvo s kultúrou a zohľadnili sa nekresťanské náboženstvá. Vo jednotlivých článkoch sa odzkadľuje aj teologický posun po prvej svetovej vojne.
Tretie vydanie (vyd. Kurt Galling) vyšlo v rokoch 1957 – 1962. Reflektovalo teologickú situáciu po druhej svetovej vojne a rozvoj ekumenickej spolupráce.
Štvrté vydanie (vyd. Hans Dieter Betz a kol., skratka: RGG4) vyšlo v rokoch 1998 – 2005. Snaží sa vyrovnať s novou teologickou situáciou na začiatku 21. storočia. Články sa zaoberajú súčasným stavom poznania, problematikou metodológie a novými oblasťami bádania. Do lexikónu prispelo takmer 4 000 autorov zo 74 krajín.


== Literatúra ==
H. D. Betz u.a. (Hrsg.): Religion in Geschichte und Gegenwart. Handwörterbuch für Theologie und Religionswissenschaft. 8 Bde., Tübingen:Mohr-Siebeck, 1998–2005 (4. Aufl.). ISBN 3-16-146941-0.


== Pozri aj ==
Lexikon für Theologie und Kirche
Catholic Encyclopedia
Theologische Realenzyklopädie
Reallexikon für Antike und Christentum


== Externé odkazy ==
RGG4 na stránkach vydavateľstva Mohr-Siebeck