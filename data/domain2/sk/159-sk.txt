Wádí an-Natrún alebo Wádi 'n-Natrún alebo zriedkavo Skétska púšť (po arabsky:وادي النطرون - Wádí an-Natrún/presnejší prepis Wádi 'n-Natrún/iný prepis: Vádí an-Natrún, Vádi 'n-Natrún/ prepis podľa egyptskej výslovnosti: Wádi/Vádi en-Natrún, Wádi/Vádi el-Natrún, Wádi 'n-Natrún; eg. výslovnosť [wäädinnatrún]; doslovný význam: "údolie/vádí nátronu/sódy"; po starogrécky: Σκητις - Skétis alebo Σκητη - Skété; po latinsky Scetis) je vádí a depresia v Egypte na severovýchode Líbyjskej púšte západne od delty Nílu.
Od gréckeho názvu Skétis/Skété je odvodené slovo skit. Grécky názov Skétis/Skétska púšť sa niekedy v širšom vzťahuje aj na Nitriu alebo v ešte širšom zmysle na všetky monastické kolónie v púšti juhozápadne od delty Nílu, teda na Wádí an-Natrún a Nitriu a Kelliu.
Wádí an-Natrún sa nachádza 24 m pod úrovňou hladiny svetového oceána. Je približne 40 km dlhé a 3 až 8 km široké. Vzniklo v tektonickej trhline, ktorá bola prehĺbená v minulosti riečnou eróziou a defláciou.
Vo wádí sa nachádza vyše desať neveľkých slaných jazier (tzv. Nátronové jazerá, arab. Miláhát Wádí an-Natrún), ktorých voda obsahuje nátron (prirodzenú sódu), ktorý sa tu ťaží, a podľa ktorého je wádí pomenované.
Wádí patrí k najstarším monastickým centrám na svete. Niektoré kláštory založené v 3. storočí v ňom ešte dodnes existujú a sú funkčné.


== Iné projekty ==

 Commons ponúka multimediálne súbory na tému Wádí an-Natrún


== Referencie ==


== Externé odkazy ==
Natronova jezera in: Ottův slovník naučný


== Zdroje ==
Tento článok je čiastočný alebo úplný preklad článku Vádí Natrun na českej Wikipédii (číslo revízie nebolo určené).
prekladaný článok uvádza ako zdroje:
heslo Вади-Натрун in: Boľšaja sovetskaja enciklopedija
Cody, Aelred, heslo "Scetis", in: The Coptic Encyclopedia 7, 2102b-2106a.