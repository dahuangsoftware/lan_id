Michael Hardinger (født 30. november 1948) er en dansk musiker, som er kendt fra Shu-bi-dua, hvor han var guitarist i perioden 1973-97.
I 1992 flyttede han fra Danmark til London og dernæst i 1993 til USA, hvor han siden har været bosat – først i Californien, siden i Texas, Nevada og Florida.
I midten af 80'erne startede han sammen med Jørgen Thorup pladeselskabet Full Moon Music, og i 2015 åbnede han produktionsselskabet Ding Productions LLC i USA, som udgiver musik i USA.


== Karriere ==


=== Emanuel DP ===
Hardinger var midt i 70'erne med i gruppen Emanuel DP, der udsendte en single og en LP. Teksterne var i samme stil som Shu-bi-duas, måske en tand mere nonsensprægede. Der var i de fleste tilfælde tale om langt ude undersættelser som f.eks. "Rikki don't lose that number" (Steely Dan), der blev til "Rigtignok fuld af bumser", "Stuck in the middle with you" (Stealers Wheel) kom til at omhandle stockcarræs og hed "Klemme Lemlæster" etc. Med i gruppen var også Claus Asmussen fra Shu-bi-dua, samt Flemming Guldsborg, Michael Jørgsholkm og Per Stan. Som gæst bl.a. Michael Elo.


=== Solo-karriere ===
Allerede i 1977 prøvede Hardinger kræfter som solist på LP'en Do it my way, men gennembruddet kom først i 1981 med albummet Michael Hardinger, der blandt andet indeholdt numrene "Walk, mand!" og "Bomber og Kanoner". Siden er der udkommet et par andre soloalbums fra Hardinger.


=== Shu-bi-dua ===
Michael Hardinger var primus motor i gruppen Passport, der var den direkte forløber til Shu-bi-dua. Han gjorde sig allerede i de tidlige år bemærket for sit guitarspil, og sin evne til at lave iørefaldende, melodiske melodier. Hardinger var en fast del af Shu-bi-dua fra gruppens start i 1973 frem til udgivelsen af Shu-bi-dua 16 i 1997, hvor han meldte ud, at han ønskede at prøve kræfter med noget andet.
Hardinger havde selv en rolle i og skrev manuskript til Den Røde Tråd (Shu-bi-duas egen film) i 1989. Året efter medvirkede han Bananen - skræl den før din nabo.


=== Hardinger/Thorup ===
I 1988 – sideløbende med Shu-bi-dua, startede Hardinger et samarbejde med vennen, og det andet Shu-bi-dua-medlem, Jørgen Thorup i duoen Hardinger/Thorup. Et samarbejde der blev genoptaget i slutningen af 2000'erne. I 2001 stod Hardinger og Jørgen Thorup bag musikken til musicalen Askepop, der først spillede for fulde huse i Glassalen i Tivoli og bagefter blev filmatiseret.


=== Melodi Grand Prix ===
Det er også blevet til deltagelse i Dansk Melodi Grand Prix tre gange – først i 1986 med "Lørdagskyllingerne" og siden som tekstforfatter og komponist til "Det Gør Ondt Når Jeg Griner", som blev sunget af Peter Belli i 1996, og som tekstforfatter og komponist til "3xEuro", som blev sunget Jacob Haugaard i 1999. Desuden deltog han som gæste-dommer i det Danske Melodi Grand Prix i 2009.


=== Rasmus Schwenger ===
Efter Hardinger/Thorup begyndte Hardinger et makkerskab med Rasmus Schwenger. Sammen skrev de en række hits til bl.a. Krummerne og flere af TV 2's julekalendere.


=== Hej Matematik og gendannelsen af Hardinger/Thorup (2008 - nu) ===
Efter en årrække uden den store aktivitet i rampelyset, optrådte Michael Hardinger i 2008 som gæstesolist sammen med duoen Hej Matematik på deres nyfortolkning af Hardingers gamle hit "Walk, mand!" (oprindeligt udgivet i 1981).
Michael Hardinger optrådte sammen med Jørgen Thorup i marts 2009 på TV2 Charlie i musikprogrammet Top Charlie for at promovere deres tre aktuelle singler "Walkmand 09", "Snapshot af Danmark" og "Lissom en feber 09".
I 2013 udgav Hardinger sin selvbiografi kaldet 40 år i A-dur.


== Privatliv ==
I 1978 købte Bundesen og Hardinger et hus sammen, hvor de flyttede ind med hver deres koner.
I 1997 forlod Hardinger Shu-bi-dua for at flytte til USA. Siden han flyttede til USA har han bl.a. tjent penge på at købe huse, sætte dem i stand go sælge dem igen. I 2003 giftede Hardinger sig med den 23 år yngre Christina Eibye. Parret boede sammen i Austin, Texas i seks år, men de blev skilt i 2009.
I 2011 blev han kærester med den 34-årige Tania Ovesen, og Hardinger udtryke ønske om at vende tilbage til Danmark. De blev gift i januar 2014 på øen Kauai som er en del af Hawaii. Parret boede på dette tidspunkt i Las Vegas.


== Diskografi ==


=== Solo ===
Do It My Way (1977)
Michael Hardinger (1981)
Hardinger (1984)
Nede med øl (1998)


=== Samarbejder ===
Emanuel DP (1976)
Kuntoman (1988)
Vi ku' ikke la' vær (1988)
Familien Danmark (1996)
Bongo (1999)


== Filmografi ==
1989 Den røde tråd
1990 Bananen - skræl den før din nabo


== Bibliografi ==
40 år i A-dur (2013) ISBN 978-87-9298-412-8


== Referencer ==


== Eksterne links ==
Michael Hardingers hjemmeside
Michael Hardinger på Internet Movie Database
Michael Hardinger på Filmdatabasen
Michael Hardinger på danskefilm.dk
Michael Hardinger på Scope