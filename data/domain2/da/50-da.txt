Christiern Hansen nævnes almindeligt som forfatter til de tre ældste danske skuespil, der findes i et håndskrift (780 Fol. i Thotts Samling) på Det Kgl. Bibliotek. Hans navn —
skrevet som Christiernus Joannis, hvilket også kan betyde Christiern Jensen — findes sammen med årstallet 1531 og en bemærkning, der viser, at han var skolemester i Vor Frue Sogn i Odense, bagest i håndskriftet efter en epilog til det ene skuespil. Han kan altså være forfatteren, men man ved intet som helst sikkert derom.
Sophus Birket-Smith, den fortjenstfulde udgiver af disse skuespil, mener, at han har skrevet det første, der nu kaldes Den utro Hustru, og oversat det sidste, Dorotheae Komedie, fra latin. Den. mellemste komedie, Paris' Dom, har han derimod næppe haft noget at gøre med. Den utro Hustru er en djærv og meget naiv farce om en hustru, der fristes af en bonde, en munk og en adelsmand, Paris' Dom er en ganske barnagtig dramatisk allegori og Dorotheae Komedie en dramatiseret helgenlegende.