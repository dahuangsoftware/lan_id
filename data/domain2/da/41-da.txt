Denne artikel omhandler mineralet Diamant. Opslagsordet har også en anden betydning, se diamant (værktøj).

Diamant (græsk: adámās, dansk: ~ ubetvingelig) er et gennemsigtigt mineral bestående af kulstof. Diamant er det hårdeste kendte mineral (10 på Mohs' hårdhedsskala) og kan derfor kun slibes med diamantstøv.
Som ædelsten har diamanter høj værdi og bruges til smykker. Diamanten vurderes ud fra det, der på engelsk kaldes de 4 C'er, nemlig:
Carat: Karat. En karat er 0,20 gram, og målet stammer fra kernen i frugten fra Johannesbrød. I gamle dage anvendtes kernerne som vægtenhed for diamanter. De fleste diamanter er ret små (1 karat eller mindre), men i sjældne tilfælde kan man opleve endog meget store diamanter
Clarity: Klarhed. Næsten alle diamanter indeholder små partikler, som er kommet ind i diamanten, da den blev skabt af naturen. Jo mindre antal partikler, der er i en diamant og jo mindre de er, jo højere er prisen. Det skyldes, at partiklerne dels kan begrænse den måde som diamanten kan slibes på dels, at partiklerne kan ødelægge lysgennemstrømningen i diamanten, så den bliver "grå" og kedelig at se på.
Colour: Farve. Diamanter findes i alle farver, men langt de fleste er svagt gullige eller brunlige. De helt klare diamanter er mere sjældne og derfor også mere kostbare. Fancy diamonds er diamanter, som har en helt speciel farve som blå, rød eller pink. De er ekstremt sjældne og meget kostbare. Mange af de kostbareste og mest kendte diamanter i verden er fancy diamonds.
Cut: Slibning: Uden slibning er diamanten en kedelig sten. Det er slibningen, som bringer skønheden frem i diamanten. Derfor har slibningen afgørende indflydelse på diamantens værdi.
Men de fleste diamanter er små eller urene og anvendes i industrien som skære- eller boremateriale.
Diamanter er dannet i 140-190 kilometers dybde under et enormt tryk og er gennem diatremer (kraterrør) blevet ført op til jordskorpen. Diamanterne findes i bjergarten kimberlit.
En stor del af verdens diamanter kommer fra Sydafrika og Congo, Sibirien, Indien og Brasilien.
En brillant er en rundsleben diamant med et stort antal facetter. Diamanter brænder ved temperaturer over 710 °C i en iltrig atmosfære.


== Kendte diamanter ==
Koh-i-Noor
Hope-diamanten
Cullinan-diamanten


== Eksterne henvisninger ==