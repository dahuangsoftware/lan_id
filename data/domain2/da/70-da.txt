Peter Alfred Schou (8. oktober 1844 i Slagelse - 21. november 1914 i København) var en dansk maler, bror til L.A. Schou.
Schou blev uddannet ved handelen, levede længe i Hamborg og besøgte en vinter Akademiet i Dresden. Han gik så 1876 til Paris for at blive maler og studerede hos Chartran og Bonnat. 1880 udstillede han på salonen i Paris. Han fik det følgende år et arbejde tilbagevist af Charlottenborg-udstillingens censur, og bosatte sig siden da atter i Hamborg. 1898 vendte han tilbage til Danmark, hvor han 1902 udstillede et interiør med portrætfigurer, og derefter regelmæssigt og under stigende opmærksomhed deltog i hjemlandets udstillinger. Hans emner var meget enkle, hyppigt hentede fra et beskedent værelse eller atelier, med kun én eller et par figurer. Hans billeder var meget stilfærdige, jævnlig bårne af en dyb sørgmodighed; flere gange skildrer de en brystsyg ung mands sygeleje (et af disse billeder tilhører Statens Museum for Kunst). Hans farver var dybt stemte, blege hudfarver mod tungt brunt og rødt, men altid af en egen stille vægtighed. Nogen egentlig handling var der ikke i disse billeder, men de er stærke i stemning. Nævnes kan motivet Alvor, som han varierede flere gange (1906, 1908, 1915), Ved sygesengen (1905), Lægen (1910). Desuden malede han fortrinlige portrætter og overmåde farveskønne billeder af frugter, blomster, opstillinger og landskaber, hvoraf nogle er i ordets bedste forstand klassiske. Han havde ikke broderens sprudlende fantasi, men hans kunstneriske begavelse var ikke ringere.
1908 og 1912 modtog han Eckersberg Medaillen og 1911 Det anckerske Legat.
Han er begravet på Solbjerg Parkkirkegård.


== Kilder ==
Schou, Peter Alfred i Salmonsens Konversationsleksikon (2. udgave, 1926)


== Eksterne henvisninger ==
P.A. Schou på Kunstindeks Danmark/Weilbachs Kunstnerleksikon