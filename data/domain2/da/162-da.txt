Søringen er et skrinlagt motorvejsprojekt igennem København fra omkring midten af 1960'erne.
Der var tale om en seks-sporet motorvejsforbindelse, som var planlagt til at skulle gå fra Lyngbyvejens afslutning ved Hans Knudsens Plads ad Nørre Allé og Tagensvej, igennem noget af Fælledparken og Amorparken videre langs østsiden af Søerne, over Gammel Kongevej, forbi Hovedbanegården for at ende ved havnen. Søerne skulle i den forbindelse have afgivet 30 meter vand fra Fredensbro til Gammel Kongevej. City Plan Vest fra 1958 foreskrev samtidig, at Vesterbro blev saneret og erstattet af kommercielle højhuse à la dele af Stockholms City.
Søringen blev præsenteret første gang i 1958. I 1959 blev den vedtaget i Københavns Borgerrepræsentation, og derefter i 1964 af Folketinget. Forkæmpere var bl.a. byplanborgmester Alfred Wassard Jørgensen (K) og overborgmester Urban Hansen (S).
En del forberedelser til projektet blev gennemført; bl.a. blev Vibenshus Runddel omdannet fra runddel til vejkryds, og ejendommene ved Fredensbro mellem Fredensgade og Søpassagen blev eksproprieret og revet ned for at give plads. Området er i dag blevet til Fredens Park. Ligeledes blev Fredensbro revet ned og erstattet af en dæmning, og da Panum Instituttet blev opført, blev bygningens facade udformet som en støjskærm mod Tagensvej. Også det meste af husrækkerne på Lyngbyvej blev revet ned, mens Galle & Jessen måtte undvære en del af sin facade og Lyngbyvejskvarteret sine forhaver.
Trafikminister Jens Kampmann (S) satte en stopper for projektet i 1973. Beslutningen blev bakket op af Folketinget, men på trods heraf fortsatte Urban Hansen og Wassard Jørgensen dog planerne lidt endnu, hvilket blandt andet medførte den førnævnte rydning af området ved Fredensbro. Først 13. juni 1974 erklærede Wassard projektet for dødt.


== Kilder ==
Københavns hvornår skete det – 1974
Forslag til lov om visse hovedlandevejsanlæg i og ved København (Søringen) (PDF)
Madsen, Hans Helge (1993). København før og nu - og aldrig. København: Fogtdal. Bind 13 ISBN 87-7248-027-0, side 39, 40, 46.
Rothenborg, Michael (2002-03-31). "Den strandede søring". Dagbladet Politiken: s. 11.