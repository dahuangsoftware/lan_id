Roberto Maroni (ur. 15 marca 1955 w Varese) – włoski polityk i prawnik, minister w kilku rządach, parlamentarzysta. Od 2012 do 2013 lider Ligi Północnej, od 2013 prezydent Lombardii.


== Życiorys ==
W 1979 ukończył studia prawnicze na Uniwersytecie w Mediolanie. Dwa lata później uzyskał uprawnienia adwokackie, rozpoczynając praktykę w tym zawodzie.
W 1990 został radnym Varese oraz sekretarzem Ligi Północnej w prowincji. Od 1992 zasiadał w Izbie Deputowanych, sprawując mandat posła XI, XII, XIII, XIV, XV i XVI kadencji.
W pierwszym rządzie Silvia Berlusconiego (od 1994 do 1995) był ministrem spraw wewnętrznych. Następnie przez kilka lat pełnił funkcję koordynatora sekretariatu federalnego Ligi Północnej. Po wygranych przez centroprawicę wyborach w 2001, objął urząd ministra pracy i opieki społecznej, który sprawował przez pięć lat w drugim i trzecim gabinecie lidera Forza Italia.
W 2008 po zwycięskich dla centroprawicowego bloku składającego się z Ludu Wolności, Ligi Północnej i Ruchu dla Autonomii przedterminowych wyborach parlamentarnych, ponownie wszedł do kolejnego rządu Silvia Berlusconiego, po raz drugi jako minister spraw wewnętrznych. Funkcję tę pełnił do 2011.
1 lipca 2012 zastąpił Umberta Bossiego na stanowisku sekretarza federalnego Ligi Północnej, przejmując tym samym kierownictwo w tej partii. Funkcję tę pełnił do 7 grudnia 2013.
W przedterminowych wyborach w 2013 Roberto Maroni z powodzeniem jako kandydat centroprawicy ubiegał się o urząd prezydenta Lombardii, wygrywając z poparciem blisko 43% głosujących.


== Przypisy ==


== Bibliografia ==
Roberto Maroni na stronie Izby Deputowanych XVI kadencji (wł.). [dostęp 2013-01-07].