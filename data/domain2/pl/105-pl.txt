Mysiadło – wieś w Polsce położona w województwie mazowieckim, w powiecie piaseczyńskim, w gminie Lesznowola. W latach 1975–1998 miejscowość administracyjnie należała do województwa warszawskiego.


== Historia ==
Nazwa pochodzi od słowa myszadło, którym określano podmokłe tereny tej miejscowości. Już w połowie XIX w. na mapie przechowywanej w Archiwum Akt Dawnych w Górze Kalwarii tak nazwano bagno znajdujące się w Mysiadle po wschodniej stronie szosy. Obecnie ten podmokły teren został przekształcony w zespół oczek wodnych i znajduje się na prywatnym terenie.
W XIX wieku Mysiadło było intensywnie kolonizowane przez osadników niemieckich, głównie z Westfalii. Wśród nich wymienić należy rodzinę Eisele, której dwór z początku XX w. oraz pozostałość parku do dziś znajduje się na terenie Mysiadła. W latach powojennych zachowane były zabudowania folwarczne takie jak stodoła, chlew, ciąg domów dla pracowników ustawiony wzdłuż ul. Puławskiej oraz okazała kuźnia. W latach 60. XX w. wyburzono starą bramę prowadzącą na teren folwarku. Do lat powojennych zachowane było także założenie parkowe z centralnym stawem. Ostatni dziedzic miejscowości zmarł po wojnie w konstancińskim domu opieki. Przecinająca miejscowość ul. Puławska w wieku XIX nazwana była Szosą Nowoaleksandryjską ze względu na przemianowanie nazwy miejscowości Puławy na Nową Aleksandrię. Kolejka wąskotorowa przejeżdżająca wzdłuż ul. Puławskiej posiadała stację w Mysiadle.
Miejscowość słynęła niegdyś ze szklarniowej produkcji warzyw i kwiatów w Eko-Mysiadło (od 2000 w upadłości). Wcześniej jako Państwowe Gospodarstwo Rolne. W ciągu ostatnich kilku lat Mysiadło znacznie się rozrosło i stało się znaczącym przedmieściem Warszawy.


== Przypisy ==