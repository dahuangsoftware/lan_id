Piłodziób czarnogardły, piłodziób błękitnobrwisty (Eumomota superciliosa) – gatunek ptaka z rodziny piłodziobów (Momotidae), jedyny przedstawiciel rodzaju Eumomota. Występuje w Ameryce Środkowej od południowego Meksyku po Kostarykę.
Opis gatunku 
Posiada wielobarwne upierzenie: wierzch głowy i skrzydeł, grzbiet oraz pierś zielone, brzuch i plama na środku grzbietu rudobrązowe, czarna pręga przechodząca przez oko i czarne gardło. Piórka wokół czarnego gardła i na brwi o intensywnym kolorze turkusu. Lotki i sterówki również niebieskie, w ogonie znajdują się dwie wydłużone sterówki z ciemno zakończonymi "łopatkami". Brak dymorfizmu płciowego.
Średnie wymiary 
Długość ciała: 35 cm, w tym ogon ok 20 cm
Waga: 65 g

Biotop 
Lasy galeriowe, suchsze lasy z gęstym podszyciem czy skupiska drzew na terenie półotwartym. Żyją pojedynczo lub parami.
Pożywienie 
Głównie owady, owoce, nasiona. Czatują na gałęzi, skąd ujrzawszy ofiarę zrywają się do krótkiego lotu. Zdobycz chwytają w locie, na gałęzi lub na ziemi.
Rozmnażanie 
Gniazda wygrzebują w ziemi. Samica składa 3-4 jaja w głębokiej do 1,5 metra norze wykopanej w urwistym brzegu rzeki. Pisklęta wylęgają się po około 20 dniach. Po kolejnych 30 są zdolne do lotu. O młode troszczą się obydwoje rodzice.


== Przypisy ==