Romuald Kamiński (ur. 7 lutego 1955 w Janówce) – polski duchowny rzymskokatolicki, biskup pomocniczy ełcki w latach 2005–2017, biskup koadiutor warszawsko-praski od 2017.


== Życiorys ==
Urodził się 7 lutego 1955 w Janówce. Ukończył Wyższe Metropolitalne Seminarium Duchowne w Warszawie. Uzyskał magisterium z teologii. Święceń prezbiteratu udzielił mu 7 czerwca 1981 biskup pomocniczy warszawski Jerzy Modzelewski. Został inkardynowany do archidiecezji warszawskiej.
W latach 1981–1983 pracował jako wikariusz w parafii Matki Bożej Królowej Polski w Otwocku. Od 1983 do 1992 pełnił funkcję administratora Domu Arcybiskupów Warszawskich i referenta w Sekretariacie Prymasa Polski. Jednocześnie był kapelanem prymasa Józefa Glempa. W 1992 został kanclerzem kurii biskupiej nowo ustanowionej diecezji warszawsko-praskiej. Wszedł też w skład kolegium konsultorów i rady kapłańskiej tej diecezji. W 1998 otrzymał godność kapelana Jego Świątobliwości.
8 czerwca 2005 papież Benedykt XVI mianował go biskupem pomocniczym diecezji ełckiej i biskupem tytularnym Agunto. Święcenia biskupie otrzymał 23 czerwca 2005 w katedrze św. Wojciecha w Ełku. Udzielił mu ich arcybiskup Józef Kowalczyk, nuncjusz apostolski w Polsce, w asyście Jerzego Mazura, biskupa diecezjalnego ełckiego, i Kazimierza Romaniuka, emerytowanego biskupa diecezjalnego warszawsko-praskiego. Jako zawołanie biskupie przyjął słowa „Sub Tuum praesidium” (Pod Twoją obronę).
14 września 2017 papież Franciszek przeniósł go na urząd biskupa koadiutora diecezji warszawsko-praskiej, który objął 19 września 2017.
W ramach Konferencji Episkopatu Polski został przewodniczącym Zespołu ds. Kontaktów z Konferencją Episkopatu Litwy, delegatem ds. Dialogu Katolików i Muzułmanów, a także członkiem Komisji ds. Instytutów Życia Konsekrowanego i Stowarzyszeń Życia Apostolskiego, Rady ds. Rodziny, Rady ds. Dialogu Religijnego i Zespołu ds. Kontaktów z Przedstawicielami Kościoła Greckokatolickiego na Ukrainie.
W 2014 był współkonsekratorem podczas sakry nuncjusza apostolskiego w Zimbabwe Marka Zalewskiego.


== Przypisy ==


== Linki zewnętrzne ==
Nota biograficzna Romualda Kamińskiego na stronie diecezji ełckiej [dostęp 2016-11-06]
Romuald Kamiński na stronie Konferencji Episkopatu Polski [dostęp 2016-11-06]
Romuald Kamiński w bazie catholic-hierarchy.org (ang.) [dostęp 2010-11-08]
Warszawa-Praga: bp Romuald Kamiński – biskupem koadiutorem diecezji warszawsko-praskiej [dostęp 2017-09-14]