Bo Källstrand, född 18 januari 1949 i Västerås, är en svensk företagsledare och ämbetsman; han var landshövding i Västernorrlands län från 1 oktober 2008 till och med 30 september 2014 då han avgick med pension.
Källstrand blev civilingenjör 1971 vid Kungliga Tekniska högskolan och genomgick Försvarets Tolkskola 1971-72. Han anställdes 1972 vid ASEA, där har var verksam i olika befattningar vid anläggningar i Spanien, Brasilien och Ludvika. Under åren 1990-2000 var han verkställande direktör och koncernchef i Graninge AB (publ). Han var verksam i Frankrike som vice VD i Eléctricité de France 2000-2003. Från 2003 och fram till tillträdet som landshövding var han verkställande direktör för Svensk Energi. Han har suttit i styrelsen för Mittuniversitetet, AB Ångpanneföreningen (publ) och varit ordförande för Handelsbanken Region Norr. 
Källstrand är ordförande i Styrelsen för Svenska Kraftnät sedan 2009 och för Sjunde AP-fonden sedan 2010.
Källstrand är sedan 2005 ledamot av Ingenjörsvetenskapsakademien.


== Referenser ==