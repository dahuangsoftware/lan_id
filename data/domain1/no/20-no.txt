A-magasinet er et blad som kommer som vedlegg til den norske avisa Aftenposten hver fredag. Magasinet har et mål på 210x278 mm, og er altså mindre enn dagsavisa, som er i tabloidformat. Bladet trykkes hos Hjemmet Mortensen Trykkeri og har har et sidetall på mellom 68 og 84 sider. Bladet ble fram til 2011 trykket hos Aktietrykkeriet i Fetsund.


== Historikk ==
A-magasinet er blitt utgitt i tre perioder: 1927–1944, 1963–1993 og fra 2005.


=== 1927–1944 ===
Første nummer kom nyttårsaften 1926 etter initiativ fra redaktør Frøis Frøisland. Navnet var vinnerbidraget i en navnekonkurranse blant Aftenpostens lesere. Andre forslag var Lørdagshygga, Ding Dong, Tilhænger'n (etter det populære komikerparet Telegrafstolpen og Tilhenger'n), Sofadyret med flere. Magasinet ble midlertidig stanset i 1943 på grunn av papirrasjoneringen under 2. verdenskrig.


=== 1963–1993 ===
Magasinet gjenoppstod i 1963, nå med en «kvinneprofil», det vil si med stoff om familieliv, hjem og moter. Allerede året etter ble denne redaksjonelle profilen forlatt, og magasinet ble et rent reportasjeblad med «saklig underholdning». I 1966 ble det første fargefotografiet trykket i bladet, og siden ble fotojournalistikken et kjennetegn ved A-magasinet. I 1984 ble Per Egil Hegge redaktør og bladet ble litt «friskere» i formen. Faste innslag var blant annet kriminalnovellen og tekstkonkurransen med vitsetegninger av Sven Sønsteby. A-magasinet ble imidlertid nedlagt i 1993 da mange av annonsørene gikk over til Schibsteds nystarta TV 2.
Naturfotografen Sverre M. Fjelstad var i over 20 år ansvarlig for den faste spalten Naturen rundt oss i A-magasinet i denne perioden.


=== 2005– ===
Tredje runde med A-magasinet begynte fredag 21. oktober 2005. Kjersti Løken Stavrum, tidligere sjefredaktør i ukebladet KK, ble redaktør. I 2013 tok Lillian Vambheim over etter Stavrum.


== Eksterne lenker ==
A-magasinets nettutgave
Om A-magasinets historie ved relanseringa 2005
Aktietrykkeriet