Mārwāri (devanagari: मारवाड़ी), også kalt mārvāri, mārwādi og mārvādi, er et indoarisk språk som tales den indiske delstaten Rajasthan, samt i nabostatene Gujarat og Haryana og i det østlige Pakistan. Språket har 13,2 millioner talende (per 1997), herav 13 millioner i Rajasthan og 200 000 i det østlige Pakistan, og er det største innenfor marvari-undergruppen av såkalte «rajasthanispråk». Der finnes omkring 23 dialekter av språket.