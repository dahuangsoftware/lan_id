Bodil Vidnes-Kopperud (født 15. desember 1975) er en norsk barnebokforfatter. Hun debuterte i 2007 med Ønskejenta, tett etterfulgt av Nora får en pappa. Begge bøkene er illustrert av Kåre Martens, og har vært dramatisert for NRK Barnetimen. Ønskejenta er senere blitt oversatt og utgitt i Danmark og på Færøyene. I 2009 kom Nora blir storesøster, illustrert av Julia M. Gilje. Bodil Vidnes-Kopperud har siden 2010 hatt et tett samarbeid med illustratør Anette V. Heiberg, og sammen har de skapt småbarnsserien Nilsen og Dina, som består av syv bøker. I 2012 var to av Nilsenbøkene hovedbok i Bokklubben Barn, og to av bøkene er solgt til utgivelse i Danmark.
Bodil Vidnes-Kopperud arbeider til daglig som lydbokprodusent og –innleser. Hun er utdannet ved skuespillerlinjen ved East 15 Acting School i London (2001), og har tidligere arbeidet blant annet som teaterinstruktør for barn og unge og som tegnefilmoversetter. Vidnes-Kopperud er oppvokst på Hadeland, og er datter av forfatter og journalist Gunnar Kopperud.


== Bibliografi ==
Ønskejenta (2007)
Nora får en pappa (2007)
Nora blir storesøster (2009)
Nilsen og stellebordet (2011)
Nilsen og lekegrinda (2011)
Nilsen og vottene (2011)
Nilsen og Ne (2011)
Nilsen og krokodillemamma (2012)
Nilsen og krabbene (2012)
Nilsen og julenissen (2012)


== Eksterne lenker ==
Nilsenbøkenes nettside
Cappelen Damm, forfatterside