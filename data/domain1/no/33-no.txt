Eivør Pálsdóttir (født 21. juli 1983 i Syðrugøta på Færøyene) er en færøysk sangerinne og komponist. Hun ble blant annet kåret til Ársins føroyingur 2004 (Årets færøying 2004), og har opptrådt med den norske musikkgruppa Vamp.
Eivør er den eldste av tre døtre av Sædis Eilifsdóttir og Páll Jacobsen. Hun har bodd flere år på Island hvor hun studerte musikk, og senere i København, men bor i dag i sin hjemby Syðrugøta på Færøyene.
Hun har blitt kalt for «den færøyske Björk», og som Bjørk er hun kjent ikke bare på Færøyene, men også på Island og i Norge. Hennes røtter ligger i færøyske kvad, gamle ballader som synges til dans, men hun har et bredt musikalsk spekter fra jazz, rock og folkemusikk til kristelig sang (som Thomas Kingos salmer) og klassisk musikk. De siste årene har hun også blandet inn litt pop i noen av låtene sine.
På samme vis som lyset på Færøyene er hennes sopranstemme på en lys og var, og samtidig fylt med saft og natur, og kan også bryte ut i dramatiske rop og skrik på scenen.


== Musikkarriere ==

Tolv år gammel reiste Eivør sammen med et færøysk kor til Italia. Som 13-åring var hun for første gang på færøysk fjernsyn og vant en nasjonal sangkonkurranse. Fra 1999 spilte hun sammen med rockebandet Clickhaze og i 2000 utga hun sitt første selvtitulerte musikkalbum, Eivør Pálsdóttir. Albumet er en blanding av eldre færøyske ballader, kun akkompagnert av gitar, og med tekster av færøyske diktere. Albumet avsluttes av to religiøse sanger som er sunget på dansk, men ellers er sangene på færøysk.
I 2001 vant hun sammen med Clickhaze Prix Føroya. Siden 2002 har hun studert jazz og klassisk sang i Reykjavík, mens Kristian Blak, den store lederen av den færøyske musikkscene, inviterte henne til å spille med bandet Yggdrasil, som utga et album med samme navn dette år. Etter at hun hadde utgitt sitt andre soloalbum, Krákan, ble hun nominert til Islands musikkpris, og ble valgt til den beste sangerinne og kunstner i 2003. Kristian Blaks opera Firra kom ut i 2004 med Eivør som solist. Hun synger også sammen med Færøyenes symfoniorkester.
Hennes tredje album, Eivør fra 2004, produserte hun sammen med den kanadiske musikeren Bill Bourne. Dette albumet førte til at hun ble igjen nominert til den islandske musikkpris, da i konkurranse med Björk, en konkurranse som hadde en gitt utgang. Derimot ble hun 9. februar 2005 kåret til «ársins føroying», årets færøying, for 2004, og da hun kom tilbake fra Island var det kanskje opp til 300 som holdt mottagelse i Norðragøta.
Sammen med Danmarks Radios Big Band utkom albumet Trøllabundin den 7. mars 2005. Etter suksess i Danmark i 2005 ble hun nominert i seks kategorier av tolv mulige for dansk pris for folkemusikk. Utdelingen skjedde den 11. mars 2006 i Tønder hvor hun ble valgt som årets ‘danske’ vokalist og hennes album Eivør fikk prisen årets danske visealbum. Det samme året opptrådte hun blant annet på Tønderfestivalen og i Tivoli.
Hun vant sangkonkurransen til Atlantic Music Awards på Færøyene med sangen «Grát ei» («Do Not Wheep» i den engelske versjon som utkom samtidig). Den 16. juli 2007 ble hun utnevnt til æreskunstner i Studenterforeningen.


== Diskografi ==
2000: Eivør Pálsdóttir
2003: Krákan
2004: Eivør (med Bill Bourne)
2005: Trøllabundin (med DR Bigband)
2007: Human Child
2007: Mannabarn (Human Child med færøyske originaltekster)
2009: Eivör Live
2010 Undo Your Mind, EP
2010 Larva
2012: Room
2015: Bridges
2015: Slør
2016: At the heart of a selkie (med DR Bigband)


== Referanser ==


== Eksterne lenker ==
Eivør Pálsdóttirs offisielle nettsted
(en) Kategori:Eivør Pálsdóttir – bilder, video eller lyd på Wikimedia Commons
(en) Eivør Pálsdóttir – galleri av bilder, video eller lyd på Wikimedia Commons (på færøysk og engelsk)
LyricWiki.org (alle tekster)