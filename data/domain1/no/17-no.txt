PM-63 Ręczny Automat Komandosów (RAK) (håndholdt automatisk kommandovåpen) er en polsk maskinpistol.


== Historie ==
Den ble designet av Piotr Wilniewczyc i samarbeid med Tadeusz Bednarski, Grzegorz Czubak og Marian Wakalski. Utviklingen startet på 1950-tallet, og våpenet var tiltenkt kjøretøypersonell. Men det var først etter Wilniewczyc død i 1960 at den ble ferdiggjort og satt i produksjon ved den statlige våpenfabrikken Łucznik i Radom, hvor den ble produsert frem til 1974. Våpenet ble approbert av den polske hæren og politiet i 1965 som «9 mm pistolet maszynowy wz. 1963» (9mm maskinpistol modell 1963). Mindre antall ble eksportert til flere arabiske land, Vietnam og tidligere Øst-Tyskland. En modifisert u-lisensiert utgave ble produsert i Kina under navnet Type 82, og ble solgt til allierte i Asia.


== Design ==
Den har blowbackmekanisme og skyter med åpent sluttstykke, har to typer våpenmagasiner, kort med kapasitet til 15 patroner, og lang med plass til 25. Den kan skyte i halv- og helautomatisk modus, som velges ved enten å trykke avtrekker halvveis inn og slippes, eller helt inn og holdes. Skjefteplatene og det vertikale forgrepet er laget av syntetisk materiale. Sikringen sitter på venstre side bak pistolgrepet. Den har også en innskyvbar kolbe laget av flate metallspiler. Baksiktet er omstillbart mellom 75 og 150 meter (flip-type). Den er kamret for ammunisjon i kaliber 9 x 18 mm PM.


== Se også ==
Liste over maskinpistoler