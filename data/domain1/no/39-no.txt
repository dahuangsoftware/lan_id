Flukt fra paradiset er en norsk dramafilm fra 1953, i regi av Toralf Sandø. Manuset ble skrevet av Egil Hagen, Toralf Sandø og Jacques Marcerou. Det var basert på Arthur Omres novelle med samme navn, som ble utgitt i samlingen Stort sett pent vær i 1948.


== Handling ==
Lektor Paul Stefansen, som underviser i en pikeklasse på gymnaset i barndomsbyen, er ungkar og bor hjemme hos sine foreldre. Moren er full av moderkjærlighet og bestemmer nesten alt for ham. Hun vil at sønnen skal gifte seg med Sofie Eide, men det er han ikke så stemt for. Denne sommeren vil han dra på fottur i Jotunheimen alene. Han blir enig med Sofie at de skal forlove seg til høsten. Morens protester og bebreidelser er uten nytte. I Oslo treffer Paul en gammel venn, som er ansatt i SAS. Vennen overtaler ham til å bli med til Paris. Med vennen som guide opplever Paul Paris for første gang.
Vennen må reise videre. Paul tar inn på et pensjonat. Han møter den unge og pene gatepiken Lucie i danserestauranten i første etasje hvor han bor. De møtes hyppig. Gatepiken får nordmannen til å danse, og han forsøker å få henne til å innse at dette ikke er noe liv for henne. Halliken er ikke begeistret for samværet med nordmannen og forsøker å ødelegge vennskapet. Paul tar Lucie med rundt i Paris. Deres vennskap utvikler seg. Til slutt må Paul reise hjem til Norge for å begynne på jobben igjen. Hun følger ham til flyplassen. Det går opp for dem begge at de elsker hverandre. Første dag på skolen treffer han eleven Mia i trappen. Når han får se henne stelle sitt lange hår, svinger tankene over til Lucie. Han forlater plutselig klasserommet, løper nedover trappene og går hjem for å pakke kofferten. Han reiser til Paris. Paul finner Lucie i restauranten. Hun kaster seg i armene hans. De to går sammen ut i livet.


== Rolleliste ==
Pepita Jimenez - Lucie
Frank Robert - Paul Stefansen
Beatrix Brunel - Georgette
Andrée Champeaux - Marie
Henry Charett - Monsieur Dubois
Jean Darcante - Trekkspilleren
Dominique Davray - En gatepike
Berit Fossum - Sofie
Jean Gasmia - Ung mann
Egil Hagen - Sandberg
Georges Hubert - Emilie
Mugette Iles - Annen gatepike
Sigurd Magnussøn - Rektor
Lita Recio - Mademoiselle Dubois
Erna Schøyen - Fru Stefansen
Christiane Seguin - Berthe
Ulf Selmer - Stefansen, lærer
Kari Sundby - Mia
Raymond Viguel - Jean
Jacqueline Vincent - Sangeren


== Kilder ==
Flukt fra paradiset i Norsk filmografi