Pahango sultonatas (malajų kalba: Kesultanan Pahang) – istorinė musulmoniška valstybė, Malakos pusiasalio rytuose, su pertraukomis egzistavusi nuo 1470 m. Oficialiai sultonato egzistencija nėra nutraukta. Jis yra įjungtas į Malaizijos sudėtį kaip Pahango valstija.


== Istorija ==

Kinų šaltiniai mini induistinę Pahango valstybę (vadino ją Phang ir kitaip), klestėjusią Malakos pusiasalyje dėl Transmalakinės prekybos jau I tūkst. VII–X a. ji buvo užimta Šrividžajos, vėliau laikinai Čolos, o XIII a. čia siekė įsigalėti Tailandas. Galiausiai teritorija atiteko Melakos sultonatui, kurio valdymo laikais čia įsigalėjo islamas.
1470 m., silpstant Melakos galiai, Pahangas tapo nepriklausomas, kaip sultonatas. Nepriklausomybė tęsėsi iki XVII a. pradžios, tačiau Pahangas patyrė daugybę karų, invazijų. Jų metu buvo išžudyti valdovai, daugybė gyventojų paversti vergais. 1615 m. jį nukariavo Ačeho sultonatas. Šiam atsitraukus, regione hegemoniją įgijo Džohoro sultonatas. Tačiau Pahangas turėjo atskirus valdytojus, kurie titulavosi radža bendahara.
1858–1863 Pahange vyko įpėdinystės karas, kuriuo pasinaudojo britai, plėsdami čia savo įtaką. Jų dėka Pahango valdytojai 1882 m. pradėti tituluoti sultonais, tačiau jų valdžia buvo nominali ir priklausė nuo britų rezidentų. 1896 m. Pahangas oficialiai įsijungė į Britų Malają kaip Federacinė valstija.
1957 m. Malaizijai iškovojus nepriklausomybę, Pahango sultonatas tapo viena iš Malaizijos valstijų. Jame išlaikyta sultono institucija.


== Pahango sultonų sąrašas ==


=== Ankstyvieji sultonai ===
1470-1475:Muhammad Šahas I
1475-1475:Abdul Džamil Šahas
1475-1497:Ahmad Šahas I
1497-1519:Mansur Šahas II
1519-1530:Muhamad Šahas
1530-1542:Muzafar Šahas
1540-1555:Zainal Abidin Šahas
1555-1560:Mansur Šahas II
1560-1590:Abdul Kadir Alaudin Šahas
1590-1592:Ahmad Šahas II
1592-1614:Abdul Ghafur Muhiudin Šahas
1614-1615:Alauddin Riajat Šahas


=== Radža bendahara ===
Tun Abbas
1777–1802:Abdul Madžidas
1802–1803:Muhamadas
1803–1806:Koris
1806–1847:Ali
1847–1863:Mutahiras
1863–1882:Ahmadas


=== Sultonai ===
1882-1914:Ahmad Muazzam Šahas
1914-1917:Mahmud Šahas
1917-1932:Abdula
1932-1974:Abu Bakaras
1974-dabar:Ahmad Šahas