Preila (vok. Preil) – gyvenvietė Neringos savivaldybėje (Kuršių nerija), prie Preilos įlankos (šiaurėje Ožkų ragas, pietuose Mažasis Preilos ragas). Preilos-Pervalkos seniūnijos centras. Preila yra už 6 km į šiaurę nuo Nidos (skiriamoji riba – Bulvikio ragas), prie Kuršių marių. Stūkso daug kalvų: Preilos (53 m), Vecekrugo (67 m), Karvaičių (59 m).
Preiloje yra viena pagrindinė gatvė, einanti palei marias. Daugelis namų vasarą nuomojami poilsiautojams. Iki jūros – maždaug 2 kilometrai. Išlikę XIX a. pabaigos – XX a. pradžios namelių. Yra biblioteka (nuo 1954 m.), valčių prieplauka. Pietinėje gyvenvietės dalyje yra etnografinės kapinės. Per Preilą eina Neringos dviračių takas, jungiantis Nidą ir Juodkrantę.


== Istorija ==
Kaimą 1843 m. įkūrė užpustyto Naujųjų Naglių kaimo gyventojai, kurie čia perkėlė netgi mokyklą. XX a. pradžioje čia jau buvo 250 gyventojų, buvo pastatyta nauja mokykla, atidarytas viešbutis.
1946 m. rugpjūčio 3 d. Preila kaip vasarvietė tapo miesto tipo gyvenviete, 1947 m. buvo prijungta prie Klaipėdos, o 1961 m. įėjo į naują Neringos miestą. Sovietmečiu pastatytas „Žinijos“ draugijos pensionas (architektė L. Gedgaudienė).


=== Pavadinimo kilmė ===
Miesto vardas veikiausiai yra susijęs su Latvijos miestu Preiliais. Galbūt tai asmenvardinis vietovardis – nuo pavardės Preilis, kuri savo ruožtu kilusi nuo latvių preilis – „neprašytas svečias“ arba „du sukryžiuoti virbai audeklui sutvirtinti“.
Anksčiau Preila vadinosi Preiliais (forma minima iki 1960 m.).


== Botelių byla ==

2010–2012 m. Lietuvoje garsėjo rezonansinė Preilos botelių istorija, susijusi su Arvydo Sabonio bendrovės „Sabonio klubas ir partneriai“ statybomis rekreacinėje teritorijoje. Vadinamieji „Sabonio boteliai“ buvo pripažinti neteisėtais, ir Lietuvos Aukščiausiasis Teismas dar 2010 m. įpareigojo įmonę per pusę metų nugriauti visus 14 botelių. Teismo sprendimas kol kas nevykdomas.


== Šaltiniai ==


== Nuorodos ==
Preila. Mažoji lietuviškoji tarybinė enciklopedija, T. 2 (K–P). Vilnius, Vyriausioji enciklopedijų redakcija, 1968, 906 psl.
Preila. Tarybų Lietuvos enciklopedija, T. 3 (Masaitis-Simno). – Vilnius: Vyriausioji enciklopedijų redakcija, 1987. 436 psl.
Preila. Lietuviškoji tarybinė enciklopedija, IX t. Vilnius: Mokslo ir enciklopedijų leidybos institutas, 1982. T.IX: Pintuvės-Samneris, 186 psl.
Preila. Mūsų Lietuva, T. 4. – Bostonas: Lietuvių enciklopedijos leidykla, 1968. – 679 psl.
Preilos istorinė raida
Preila vikimapijoje


== Nuotraukos ==