Gintaras Rinkevičius (g. 1960 m. Vievyje) – Lietuvos valstybinio simfoninio orkestro įkūrėjas, meno vadovas ir vyriausiasis dirigentas (nuo 1988 m.), Latvijos nacionalinės operos pagrindinis kviestinis dirigentas, Novosibirsko akademinio simfoninio orkestro vyriausiasis dirigentas ir meno vadovas, Lietuvos muzikos ir teatro akademijos profesorius, trijų tarptautinių konkursų laureatas, Lietuvos nacionalinės kultūros ir meno premijos laureatas, Vilniaus Rotary klubo narys.


== Išsilavinimas ==
Baigė Vilniaus M. K. Čiurlionio menų mоkyklą, 1983 m. – Leningrado konservatoriją, 1983–1986 m. stažavosi Maskvos P. Čaikovskio konservatorijoje (pas prof. J. Simonov).


== Veikla ir pripažinimas ==

Gintaras Rinkevičius dalyvavo trijuose dirigentų konkursuose: 1983 m. tapo penktojo sąjunginio dirigentų konkurso Maskvoje nugalėtoju, 1985 m. – tarptautinio Herberto von Karajano fondo dirigentų konkurso Vakarų Berlyne nugalėtoju, 1986 m. – tarptautinio konkurso In memoriam Janos Ferencsik Budapešte laureatu, taip pat jis buvo apdovanotas specialiu prizu už geriausią W. A. Mozarto operos „Užburtoji fleita“ fragmento interpretaciją. Su Lietuvos valstybiniu simfoniniu orkestru maestro G. Rinkevičius pastatė R. Strausso „Salomė“, L. van Bethoveno „Missa Solemnis“, G. Verdi „Otello“ ir „Simon Boccanegra“, G. Puccini „Turandot“ (visi trys koncertiniai atlikimai), A. Honeggerio „Žana D’Ark“, G. Verdi „Kaukių balius“, R. Leoncavallo operą „Pajacai“. Atliko visas G. Mahlerio ir L. van Beethoveno simfonijas.
Taip pat pastatė spektaklius Latvijos nacionalinėje operoje (P. Čaikovskio „Eugenijus Oneginas“, R. Strausso „Salomė“, W. A. Mozarto „Užburtoji fleita“, G. Verdi „Kaukių balius“), Švedijos Geteborgo ir Malmės operos teatruose (G. Bize „Karmen“, G. Verdi „Aida“, P. Čaikovskio „Eugenijus Oneginas“, R. Strausso „Ariadnė Nakse“) bei Kopenhagos Tivoli koncertų salėje (P. Heise „Drot og marsk“). Bohemiečių trupės vienas iš įkūrėjų, dirba Vilnius City Opera.
G. Rinkevičius dirigavo garsiems Vokietijos, Rusijos, Suomijos, Latvijos, Estijos orkestrams. Jis koncertuoja su žymiausiais Lietuvos ir užsienio dainininkais: I. Milkevičiūte, V. Prudnikovu, E. Vasilevskiu, V. Urmanavičiūte-Urmana, M. Salminenu, P. Burčuladze ir kitais. Jis ne kartą koncertavo su solistais V. Tretjakovu, J. Bašmetu, N. Petrovu, D. Geringu, S. Stadleriu, L. Isakadze, P. Donohoe, N. Gutman, O. Kaganu, N. Demidenko, R. Katiliumi, P. Geniušu.
Televizinė veikla: komisijos narys TV3 muzikiniame projekte „Chorų karai“, kviestinis žiuri narys LTV muzikiniame projekte „Triumfo arka“.


== Apdovanojimai ==
Didžiojo Lietuvos kunigaikščio Gedimino IV laipsnio ordinas (1997 m.)
Norvegijos Karalystės „Už nuopelnus“ ordinas
Latvijos Didysis muzikos prizas už nuopelnus Latvijos muzikinei kultūrai (1997, 2000 m.)
Latvijos trijų žvaigždžių ordino kavalierius
Lietuvos nacionalinės kultūros ir meno premijos laureatas (1994 m.)
V sąjunginio dirigentų konkurso (Maskva, Rusija, 1983 m.) laureatas
Tarptaut. Herberto von Karajano fondo dirigentų konkurso (Berlynas, Vokietija, 1985 m.) nugalėtojas
Tarptaut. konkurso „In memoriam Janos Ferenscik“ laureatas (Budapeštas, Vengrija, 1986)
Latvijos metų dirigentas (1999 m.)
Portugalijos ordino „Ordem do Merito Comendador“
Ordino „Už nuopelnus Lietuvai“ Komandoro didžiojo kryžiaus kavalierius


== Nuorodos ==
Gintaras Rinkevičius