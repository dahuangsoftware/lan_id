Pašlavančio piliakalnis su gyvenviete – piliakalnis (Lietuvos Respublikos kultūros paminklų sąrašo Nr. AR852; unikalus objekto MC kodas 5538; registro iki 2005 m. balandžio 19 d. Nr. A167KP) ir gyvenvietė (unikalus objekto MC kodas 22590) Prienų rajono savivaldybės teritorijoje, 7 km į šiaurę nuo Pašlavančio kaimo, Šilavoto seniūnija.
Pasiekiamas keliu Klebiškis-Igliauka, Pašlavantyje pasukus į kairę pietų kryptimi ir pavažiavus 500 m sodybos link – yra kairėje.


== Piliakalnis ==
Piliakalnis įrengtas atskiroje kalvoje. Aikštelė ovali, pailga šiaurės vakarų-pietryčių kryptimi, 13×8 m dydžio, kiek žemesniu V kraštu. Iš visų pusių ją juosia pylimas, kuris pietryčių krašte yra 2 m, kitur – 0,5 m aukščio, 8­-12 m pločio. Šlaitai statūs, 10­-12 m aukščio.
Piliakalnis apardytas duobių, kurios liko jį XIX a. viduryje kasinėjant Plutiškių parapijos klebonui Kazakevičiui (buvo rasti 2 peiliai, blauzdikaulis). Dabar jis dirvonuoja.
Piliakalnis datuojamas I tūkstantmečiu – II tūkstantmečio pradžia. Lietuvos Respublikos Vyriausybės nutarimas dėl paskelbimo kultūros paminklu – 1998-05-19; Nr.612. Paminklo teritorijos plotas 36 000 m².


== Tyrimai ==
1954 m. piliakalnį žvalgė Istorijos institutas. Radinius saugo Lietuvos nacionalinis muziejus, Kauno Vytauto Didžiojo karo muziejus. 


== Gyvenvietė ==
Aplink piliakalnį yra 3 ha ploto papėdės gyvenvietė, kurioje rasta molinių verpstelių, brūkšniuotos, grublėtos ir lygios keramikos, šlako.


== Šaltiniai ==

Lietuvos TSR kultūros paminklų sąrašas. - V., 1973. - p.162
A. Połujanski. Wędrówka po gubernii augustowskie w celu naukowym odbite. Warszawa. 1989, p. 345-­346
Juozapas Radziukynas. Suvalkų redybos pilekalniai su žemlapiu. - Varšuva. 1909, p. 31-32.
Petras Tarasenka. Užnemunės krašto piliakalniai. - Vilnius, 1997. - p. 128­-129.


== Nuorodos ==
Sąrašas:Lietuvos piliakalniai
Lietuvos piliakalniai. Pašlavantys

Pastaba:norėdami pamatyti Vikipedijoje aprašytų gyvenviečių ir kultūros paveldo objektų žemėlapį, paspauskite prie koordinačių esančią Žemės ikoną.