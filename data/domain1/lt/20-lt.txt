Šis straipsnis apie filmą. Apie elektrinį atmosferos reiškinį skaitykite straipsnyje Kamuolinis žaibas.
Kamuolinis žaibas (angl. Thunderball) – ketvirtasis filmas apie agentą Džeimsą Bondą, kurį įkūnijo aktorius Sean Connery. Filmas sukurtas pagal Iano Flemingo to paties pavadinimo romaną ir Richard Mainbaum bei John Hopkins scenarijų.


== Istorija ==


=== Filmas ===
Filmas pasakoja apie Džeimso Bondo užduotį rasti dvi atomines bombas, kurias pagrobė nusikalstama organizacija SPECTRE, reikalaujanti 100 milijono svarų sterlingų išpirkos. Priešingu atveju grasinama susprogdinti kurį nors Britanijos arba JAV miestą.
Filmo pajamos siekė 141,2 milijono dolerių ir pasiekė visų ankstesnių serijos filmų rekordą. Įvertinus infliaciją, 2008 m. kainomis tai sudarytų 966,4 milijono dolerių ir „Kamuolinis žaibas“ būtų pelningiausias visų laikų filmas apie agentą 007.
Filmas pasirodė JAV kino teatruose 1965 m. gruodžio 21 d. – pirmą kartą anksčiau nei premjera įvyko Didžiojoje Britanijoje – ir buvo lydimas kritikų liaupsių.
1983 m. ekranuose pasirodęs filmas „Niekada nesakyk niekada“ yra „Kamuolinio žaibo“ perdirbinys, kuriama istorija perkeliama į vėlesnį laikotarpį, kai Bondas atsistatydina. Agento 007 vaidmenį jame atliko Seanas Connery, tačiau filmą sukūrė ne „EON Productions“ kompanija, kuriai priklausė autorinės teisės, todėl jis nepriskiriamas Bondo filmų serijai.


=== Autorinės teisės ===
Prodiuseriai A. R. Broccolis ir H. Salzmanas ketino „Kamuolinį žaibą“ paversti pirmuoju Bondo serijos filmu, tačiau tam sukliudė ginčai dėl autorinių teisių galimo pažeidimo. Flemingo romanas pasirodė 1961 m. Kiek anksčiau jis kartu su Kevinu McClory ir Jacku Whittinghamu buvo sukūrę scenarijų televizijos, kuris taip ir nebuvo nufilmuotas. Vėliau Flemingas perrašė scenarijų romano formą ir buvo apkaltintas buvusių kolegų plagiatu. Vis dėlto, radus kompromisą, ieškinys teismo nepasiekė. McClory išsaugojo tam tikras teises į filmo personažus, istoriją bei simbolius.
1964 m. prodiuseriai Albertas R. Broccoli ir Harry Salzmanas susitarė su Kevinu McClory dėl istorijos ekranizavimo. Kadangi Bondo serija jau buvo sulaukusi finansinės sėkmės, prodiuseriai Albertas R. Broccoli ir Harry Salzmanas baiminosi, kad McClory su pagalbininkais gali patys kurti filmą. Kad to būtų išvengta, šio prodiuseris buvo paskirtas filmo vykdančiuoju prodiuseriu. Filmas buvo pristatomas kaip „Iano Flemingo „Kamuolinis žaibas““, nurodant scenarijaus autoriais Richardą Mainbaumą bei Johną Hopkinsą, originalaus scenarijaus autorių Jacką Whittinghamą ir tai, kad filmas sukurtas pagal originalią McClory, Whittinghamo ir Flemingo istoriją.


== Aktoriai ==

Sean Connery – Džeimsas Bondas (MI6 agentas 007)
Adolfo Celi – Emilio Largo (SPECTRE „Numeris 2“, pagrindinis filmo neigiamas personažas)
Claudine Auger – Dominique ‘Domino‘ Derval (Largo mistress)
Luciana Paluzzi – Fiona Vople (SPECTRE agentė)
Bernard Lee – M (britų slaptosios tarnybos vadovas)
Rik Van Nutter – Felix Leiter (CŽV agentas, padedantis Bondui)
Guy Doleman – Count Lippe (SPECTRE agentas)
Martine Beswick – Paula Caplan (Bondo pagalbininkė Nasau)
Molly Peters – Patricia Fearing
Earl Cameron – Pinder (Bondo ir Leiterio padėjėjas Bahamose)
Paul Stassino – François Derval ir Angelo Palazzi
Desmond Llewelyn – Q
Lois Maxwell – Miss Moneypenny (M sekretorė)
Philip Locke – Vargas
George Pravda – Ladislav Kutze
Michael Brennan – Janni
Anthony Dawson – Ernst Stavro Blofeld (SPECTRE vadovas)
Adolfo Celi ir Claudine Auger personažų balsai filme dubliuoti kitų aktorių.


== Filmavimas ==

Režisieriumi kviestas Guy Hamiltonas, sukūręs trečiąjį Bondo serijos filmą „Auksapirštis“, atsisakė pasiūlymo, nes jautėsi „kūrybiškai išsekęs“ po paskutiniojo darbo. Tada prodiuseriai susitarė su pirmųjų dviejų filmų režisieriumi Terence Youngu. Vėliau jis prisipažino, kad, kviečiamas kurti seriją apie agentą 007, labiausiai susidomėjo galimybe ekranizuoti „Daktarą No“, „Iš Rusijos su meile“ ir „Kamuolinį žaibą“. Pastarasis filmas, anot režisieriaus, buvo sukurtas pačiu laiku, nes pirmieji filmai buvo itin mažo biudžeto ir nebūtų pasiekę reikalingos kokybės.
Didžioji juostos dalis buvo nufilmuota Bahamose, taip pat Paryžiuje, Majamyje, Nasau bei „Pinewood“ studijoje. SPECTRE vadovo Emilio Largo buveine tapo Nasau gyvenančio milijonieriaus Sullivano namai, kuriuos atrinko pats Kevinas McClory. Sunkiausia buvo filmuoti scenas po vandeniu, kurios užėmė ženklią filmo dalį. Darbai dėl Bahamų jūroje gresiančių ryklių buvo atliekami sekliuose vandenyse.

Kulminacinė povandeninio mūšio scena buvo filmuojama Clifton prieplaukoje, vadovaujant Holivudo ekspertui Ricou Browning. Filmavimo grupę taip pat konsultavo JAV karinių oro pajėgų pulkininkas leitenantas Charlesas Russhonas, jau bendradarbiavęs kuriant scenas Turkijoje filme „Iš Rusijos su meile“ ir Fort Knox užpuolimą „Auksapirštyje“.
Filmuojant Nasau, specialiųjų efektų režisierius Johnas Stearsas išmėgino naują eksperimentinį raketų kurą Largo jachtai susprogdinti. Sprogimas buvo toks galingas, kad Nasau pakrantės namuose trisdešimties kilometrų spinduliu išbyrėjo langai.. 1966 m. Stearsas už darbą šiame filme buvo apdovanotas Oskaru.


== Muzika ==

Muziką filmui sukūrė Johnas Barry ir Leslie Bricusse. Tai buvo trečiasis filmas, kuriam muziką kūrė Barry (kiti buvo „Iš Rusijos su meile“ ir „Auksapirštis)“. Tituline daina turėjo tapti „Mr. Kiss Kiss, Bang Bang“ (taip agentą 007 po pirmojo filmo pavadino vienas italų žurnalistas). Dainą įrašė Shirley Bassey, tačiau prodiuseriai Broccolis ir Salzmanas galiausiai jos atsisakė, manydami, kad titulinės dainos tekstas turi atitikti filmo pavadinimą. Tam Johnas Barry nusamdė Doną Blacką, kuris parašė žodžius dainai „Thunderball“, o ją atliko Tom Jones. Kitą daina tuo pačiu pavadinimu įrašė ir kantri muzikos atlikėjas Johnny Cashas, tačiau jo kūrinys nebuvo panaudotas filme.


== Apdovanojimai ==
Oskaras už vaizdo ir specialiuosius efektus.
BAFTA nominacija už geriausią meninę išraišką.
Edgar Allan Poe apdovanojimo nominacija už geriausią užsienio filmą.
Vokietijos Golden Screen apdovanojimas.
Laurel apdovanojimas už geriausią veiksmo dramą ir geriausią aktorių (Sean Connery).
Visus apdovanojimus filmas pelnė 1966 m.


== Šaltiniai ==