Syrdarjos vilajetas (uzb. Sirdaryo viloyati), kitaip Syrdarjos sritis − Uzbekijos vilajetas, esantis šalies rytuose, kairiajame Syrdarjos krante.
Vilajeto centras − Gulistanas (93 340 gyv. 2007 m.). Vilajeto plotas − 5 100 km², gyventojų skaičius − 648,1 tūkst. (2005 m. sausio 1 d.).
Syrdarjos sritis Uzbekijos TSR buvo įkurta 1963 m. vasario 16 d. Vėliau Syrdarjos sritis imta vadinti vilajetu. Syrdarjos sritis egzistavo dar carinėje Rusijoje (Turkestano generalgubernatorijos dalis), jos plotas buvo apie 100 kartų didesnis, lyginant su dabartine Syrdarjos sritimi.


== Geografija ==
Didelę dalį vilajeto srities užima Alkanoji stepė. Vilajeto klimatas yra tipiškas žemyninis, sausringas.
Kritulių kiekis svyruoja nuo 130−360 mm/metus lygumose iki 440−620 mm/metus prieškalnėse. Vilajeto pietryčiuose vasarą po kelias dienas pučia sausvėjai ir trunka smėlio audros, pažeidžiančios pasėlius. Šiltasis laikotarpis trunka 247 d., metinė teigiamųjų temperatūrų suma − 5000−5900 °C.


=== Ribos ===
Su Andižano vilajetu ribojasi:
šiaurėje − Kazachija,
rytuose − Taškento vilajetas,
pietuose − Tadžikija,
vakaruose − Džizako vilajetas.


=== Administracinis suskirstymas ===
Vilajeto centras − Gulistano miestas. Vilajete yra:
3 vilajeto pavaldumo miestai − Gulistanas, Širinas, Jangieras,
6 rajoninio pavaldumo miestai − Bachtas, Chavastas, Mirzakentas, Pachtabadas, Sardoba, Syrdarja.
Syrdarjos vilajetas suskirstytas į 9 kaimiškuosius rajonus tumanus.


== Ekonomika ==
Daug dirbamos žemės drėkinama. Vilajete vyrauja žemės ūkis, ypač medvilnės ir kviečių auginimas. Taip pat auginama pašarinės kultūros, daržovės, melionai, moliūgai, bulvės, kukurūzai, vaisiai ir vynuogės. Auginami ir stambieji raguočiai.
Pagrindinės pramonės šakos − statybinių medžiagų ir drėkinimo įrangos gamyba, žaliavinės medvilnės apdorojimas.
Vilajete yra viena stambiausių Uzbekistano elektrinių − Syrdarjos elektrinė, pagaminanti trečdalį Uzbekijos elektros. Netoli Širino miesto ant Syrdarjos upės pastatyta Farhado hidroelektrinė.


== Transportas ==
Kelių ilgis vilajete:
geležinkelių − apie 400 km,
automobilių kelių − 2 000 km.


== Nuorodos ==