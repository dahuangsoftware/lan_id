Jurgis Vilemas (g. 1938 m. lapkričio 20 d. Klaipėdoje) – Lietuvos mokslininkas, branduolinės energetikos inžinierius.


== Biografija ==
Gimė inžinieriaus šeimoje. 1939 m. persikėlė į Zapyškio valsčių, 1946 m. apsigyveno Kaune. 1956 m. baigė Kauno 6-ąją vidurinę mokyklą. 1956–1958 m. studijavo Kauno politechnikos instututo Elektrotechnikos fakultete.
1958–1962 m. Maskvos energetikos institute (pervestas Vyriausybės sprendimu) įgijo branduolinės inžinerijos specialybę. 1966 m. ten pat apgynė technikos mokslų kandidato disertaciją branduolinių reaktorių šilumos mainų srityje. 
1966 m. LSSR mokslų akademijos jaunesnysis mokslo darbuotojas, nuo 1985 m. narys-korespondentas, nuo 1987 m. gruodžio 30 d. tikrasis narys. Nuo 1998 m. žurnalo „Energetika“ vyr. redaktorius ir žurnalo „Mokslas ir technika“ redakcijos kolegijos narys.
1966–1973 m. LMA Fizikinių-techninių energetikos problemų instituto vyr. mokslo darbuotojas, 1973–1981 m. linijos vedėjas, 1981–2004 m. direktorius, nuo 2004 m. vyr. mokslo darbuotojas, Tarybos pirmininkas. 1993–2008 m. Lietuvos branduolinės saugos konsultacinio komiteto pirmininkas.  2000–2008 m. AB „Lietuvos energija“ valdybos pirmininkas.
1975–1983 m. dėstė Kauno politechnikos institute, 1983 m. profesorius. 1980 m. apgynė technikos mokslų daktaro disertaciją branduolinės energetikos srityje. 1989–1990 m. Vytauto Didžiojo universiteto rektorius (Atkūrimo tarybos sprendimu), 1989–1993 m. Atkūrimo tarybos ir Atkuriamojo senato pirmininkas, 2000–2010 m. Kauno medicinos universiteto Tarybos ir 2001–2006 m. VDU Tarybos narys, VDU Senato narys, 2008–2010 m. – pirmininkas. Nuo 2010 m. – VDU Tarybos pirmininko pavaduotojas. 
Sportinio buriavimo rėmėjas, daugkartinis Lietuvos buriavimo čempionas. 1989–1990 m. ir 1995–2000 m. Lietuvos buriuotojų sąjungos prezidentas. 


== Įvertinimas ==
1985 m. LSSR nusipelnęs mokslo veikėjas
1994 m. Vytauto Didžiojo universiteto garbės profesorius 
1996 m. Lietuvos valstybinė mokslo premija
1998 m. Lietuvos didžiojo kunigaikščio Gedimino ordino Komandoro kryžius 
1998 m. Kauno technologijos universiteto garbės daktatas 
2003 m. akademiko Algirdo Žukausko premija
2007 m. Baltarusijos mokslų akademijos A. V. Lykovo premija


== Šaltiniai ==