Paliūniškio tiltas – automobilių tiltas, kertantis Lėvens upę Paliūniškyje, Karsakiškio seniūnijoje, Panevėžio rajone, kelyje  191  Paliūniškis–Vabalninkas .
Paliūniškio tiltas yra vienas iš senų, istorijai ir kultūrai reikšmingų Panevėžio regiono tiltų, 1996 m. įrašytas į LR nekilnojamųjų kultūros vertybių registrą  (unikalus kodas 17010).


== Istorija ==
Pastatytas 1933 m. Jį projektavo ir statybos darbus prižiūrėjo tuometis Panevėžio apskrities savivaldybės inžinierius, vėliau – Lietuvos Respublikos susisiekimo ministras Kazys Germanas.
Anuomet objektas vaidino kur kas svarbesnį vaidmenį nei dabar – per jį ėjo pagrindinis kelias iš Panevėžio link Subačiaus, Kupiškio. Iki pastatant šį gelžbetoninį tiltą, beveik toje pat vietoje stovėjo 1919 m. Lietuvos kariuomenės savanorių statytas medinis tiltas. Naujasis kelių inžinerijos statinys savivaldybei kainavo 73 000 litų. 1933 m. tiltui suteiktas S. Dariaus ir S. Girėno vardas.
Per savo gyvavimo laikotarpį Paliūniškio tiltas buvo keletą kartų rekonstruotas. 1974 m. pakeisti jo turėklai. Pagal „Lietprojekto” Kauno skyriaus 1993 m. parengtą šio statinio sutvarkymo projektą, tiltas buvo praplatintas iki 5,6 m pločio. Važiuojamoji dalis iš pradžių buvo grįsta akmenimis, paskui remontuojant jie pakeisti asfalto danga. Kadangi gelžbetoninių tiltų gyvavimo trukmė yra 80 metų, 2012 m. objektas buvo uždarytas bandymams. Pirmiausia buvo apžiūrėtos konstrukcijos, privažiavimai, o vėliau atliekami statiniai ir dinaminiai bandymai – pamažu didinamos apkrovos. Bandymai parodė, kad inžinerinis objektas atitinka visus reikalavimus.
Atokiau nutiestas pėstiesiems skirtas lieptas, nes tiltu vaikščioti pavojinga – nėra jiems skirtos juostos. Be to ant jo neprasilenkia du automobiliai, yra lenktas. Kadangi tiltas vertingas, nebuvo galimos jokios jo korekcijos, įrengiant papildomų konstrukcijų pėstiesiems. 


== Tilto konstrukcija ==
Gelžbetoninis arkinis tiltas – 62 m ilgio, 5,20 m pločio, su trimis judamais lankstais, vienos 45 metrų ilgio angos. Tilto aukštis nuo vandens – 10 m, leistina apkrova – 13,6 t. Perdengimą sudaro trys trijų lankstų arkos ir plokštė viršuje, kuria vyksta eismas tik viena kryptimi. Šalitilčių nėra.


== Šaltiniai ==


== Nuorodos ==
Architektūros objektai: Paliūniškio tiltas per Lėvens upę
Tiltas per Lėvens upę kelyje Nr.191 Paliūniškis-Vabalninkas (Henriko Kebeikio kolekcija, 131-140 nuotraukos)