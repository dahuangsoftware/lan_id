Akva tofana (Aqua Tofana, Acqua Toffana arba Aqua Tufania, liet. Tofanos vanduo) – stiprūs nuodai, XVII a. naudoti Romoje ir Neapolyje. Pavadinimas kilęs nuo jų gamintojos, palermietės Giulia Toffana pavardės.
Nėra žinoma, ar jų receptą sugalvojo pati Giulia Toffana, ar jis yra žymiai senesnis. Akva tofana būdavo pardavinėjama atvirai, prisidengiant kosmetikos pavadinimu, ir nuodų „prekinis pavadinimas“ buvo „Manna di San Nicola“.
Akva tofana būdavo gaminama iš arseno ir švino, galbūt dar ir šunvyšnės. Tikslios proporcijos nėra išlikusios. Tai būdavo bespalvis, beskonis skystis, todėl labai tikdavo įpilti numatytai aukai į gėrimą.
Nuo šių nuodų daugiausiai mirdavo nepatenkintų žmonų vyrai. Giulia Toffana išgarsėjo būtent tokia „pagalba“ nelaimingoms žmonoms. Kai ji galiausiai buvo įduota popiežiaus tarnyboms, vietinė teisėsauga moters dėl jos populiarumo neareštavo. Toffana pasislėpė bažnyčioje, kur jai buvo suteikta neliečiamybė. Tačiau vėliau policija ten įsiveržusi vis tik nuodų kūrėją areštavo. Kankinama ji prisipažino, kad nuo akva tofana mirė apie 600 žmonių, tačiau kitokių įrodymų šiam skaičiui nėra.
1659 m. liepą kartu su dukterimi ir trimis padėjėjais nuodų gamintoja Romoje, Campo de' Fiori aikštėje buvo viešai nubausta mirtimi. Kai kurios jos klientės taip pat nubaustos mirtimi arba įkalintos požemiuose.


== Nuorodos ==
įrašas infoplease.com