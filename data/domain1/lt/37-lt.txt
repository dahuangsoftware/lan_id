Sajanų-Šušenskojės HE (rus. Саяно-Шушенская ГЭС) – galingiausia Rusijos hidroelektrinė, šeštoji – pasaulyje tarp veikiančių elektrinių. Pastatyta ant Jenisiejaus upės ties Krasnojarsko krašto ir Chakasijos riba netoli Sajanogorsko. Jenisiejaus hidroelektrinių kaskados viršutinė pakopa. Unikali arkinė–gravitacinė 242 m aukščio užtvanka – aukščiausia Rusijoje. Elektrinės pavadinimo kilmė siejama su Sajanų kalnais ir Šušenskojės kaimu, plačiai buvus žinomu visoje TSRS kaip Vladimiro Lenino tremties vieta.


== Istorija ==
Sajanų-Šušenskojės HE pradėta statyti 1963 m., galutinai užbaigta – 2000 m. Statybos eigoje Jenisiejus buvo užtvertas 1975 m., pirmasis hidroagregatas buvo įjungtas ir pradėjo tiekti elektros energiją 1978 m. Dėl daugelio įvairių techninių, organizacinių, projektavimo klaidų statybos smarkiai vėlavo, augo jų kaina. Paminėtinas upės pavasarinio potvynio vandens prasiveržimas pro apsauginę sieną 1979 m. – taip buvo užtvindytos HE statybų pamatų ruošimo ir jau veikusio agregato patalpų zonos.
1990 m. buvo užpildytas 621 km² plotą užimantis Sajanų-Šušenskojės tvenkinys.


== HE duomenys ==

Instaliuota galia – 6 400 MW;
Pagaminama elektros energijos per metus – 23 500 mln. KWh;
Elektrinėje veikia 10 hidroagregatų, kurių kiekvieno galia – 640 MW;
Užtvankos aukštis – 242 m;
Užtvankos viršutinis kraštas išreikštas lanko su 600 m spinduliu;
Užtvankos plotis prie pagrindo – 105,7 m, prie viršutinio krašto – 25 m;
HE užtvankos viršutinės dalies ilgis –1074,4 m.
Hidroelektrinės užtvankos nuosavas svoris 60% užtikrina statinio pastovumą ir tvirtumą. Viršutinės arkinės konstrukcijos perduodama jėga į krantus aprūpina 40% tvirtumo.


== Avarija ==
Statant ir pradėjus eksploatuoti HE, neapseita be įvairių techninių problemų, susijusių su įtrūkimais užtvankos vandens nuleidimo įrenginiuose, per didele vandens filtracija pro užtvankos monolitinio betono konstrukcijas. Šių problemų sprendimui buvo pasitelkti užsienio specialistai ir medžiagos, ir vėliau šie trūkumai buvo sėkmingai pašalinti. Nežiūrint to, 2009 m. rugpjūčio 17 d. elektrinėje įvyko didžiausia Rusijos hidroenergetikos istorijoje avarija, kurios metu žuvo 75 žmonės. Pilnai atstatyti HE planuojama 2014 m.

Vikiteka


== Nuorodos ==
HE RusHidro tinklalapyje
HE fotogalerija prieš ir po avarijos
Aukščiausių HE dešimtukas
Ekskursija į HE
Hidrotechninių įrenginių būklė elektrinėje