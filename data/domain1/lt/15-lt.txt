Knygų leidimo komisija – Lietuvos Švietimo ministerijos leidykla, veikusi 1919–1940 m. Kaune; vienintelė tuo metu valstybinė leidykla Lietuvoje.


== Istorija ==
Leidyklą įsteigė ir jos veikla rūpinosi valstybės ir visuomenės veikėjai, rašytojai, pedagogai, mokslininkai: Juozas Tūbelis, Pranas Mašiotas, Juozas Vokietaitis, Antanas Vireliūnas, Bernardas Kodaitis, Pranas Dovydaitis, Antanas Busilas, Vincas Krėvė. Prozos kūriniams versti ir leisti 1927 m. įsteigta Lietuvos universiteto, (nuo 1930 m. Vytauto Didžiojo universitetas) Humanitarinių mokslų fakulteto leidykla „Universitas“. 1940 m. reorganizuota, vėliau leidykla „Šviesa“.


== Veikla ==
Leidykla dirbo pagal leidybos programą. Leido vadovėlius mokykloms, juos derino su mokyklų programomis, lietuvių ir užsienio autorių veikalus, organizavo knygų vertimą. Išleido 530 numeruotų leidinių, daugiausia mokomosios literatūros: vadovėlių pradinėms (pagrindiniai autoriai: Pranas Mašiotas, Jonas Murka ir kiti) ir aukštesniosioms mokykloms (autoriai: Jurgis Elisonas, Adomas Dambrauskas-Jakštas, Augustinas Janulaitis, Konstantinas Šakenis ir kiti), užklasinių skaitinių knygų. Išleido lietuvių ir užsienio autorių grožinės literatūros veikalų.


== Bibliografija ==
Kristijonas Donelaitis. Raštai, parengė Mykolas Biržiška, 1920 m.
Mokyklų knygynėlis, serija, 1921–1923 m.
Skaitymų biblioteka, serija, 21 knyga, (užsienio literatūros klasikai: Homeras, Henrikas Ibsenas, Viljamas Šekspyras, Antonas Čechovas, Nikolajus Gogolis, Ivanas Turgenevas ir kiti), 1921–1924 m.
Juozas Tumas-Vaižgantas. Raštai, 1926 m.
Vincas Krėvė. Šarūnas, 1928 m.
Vincas Krėvė. Dainavos šalies senų žmonių padavimai, 1928 m.
Jaunųjų skaitytojų knygynėlis, serija, 1934 m.


== Šaltiniai ==