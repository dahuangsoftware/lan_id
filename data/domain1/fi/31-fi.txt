Eeva Kyllikki Virolainen (ent. Stenros, o.s. Salojärvi, 6. helmikuuta 1924 Asikkala – 8. toukokuuta 2009 Helsinki) oli suomalainen poliitikko ja toimittaja, joka tunnettiin pitkästä urastaan television Tänään kotona -ohjelmassa sekä entisen pääministeri Johannes Virolaisen vaimona.


== Työura ==
Koulutukseltaan Kyllikki Virolainen oli agronomi. Opintojensa jälkeen hän työskenteli Työtehoseurassa tiedotussihteerinä ja tiedotuspäällikkönä vuosina 1952–1965. Vuonna 1965 hän siirtyi MTV3-kanavan edeltäjän Oy Mainos TV-Reklam Ab:n perheohjelmien toimituspäälliköksi. Hän toimi myös radio- ja tv-selostajana ja -toimittajana vuodesta 1958 alkaen. Toimittajana hänet tunnettiin erityisesti Tänään kotona -ohjelmasta.


== Kansanedustajana ==
Eduskuntaan silloinen Kyllikki Stenros nousi varaedustajan paikalta vuonna 1977 samasta vaaliliitosta valitun liberaalien Pekka Tarjanteen siirryttyä Posti- ja telelaitoksen pääjohtajaksi. Hän oli ensimmäinen Helsingistä eduskuntaan noussut Keskustapuolueen kansanedustaja. Kansanedustajan ura jäi lyhyeksi ja päättyi jo vuonna 1979. Hän toimi myös presidentin valitsijamiehenä vuosina 1978 ja 1982. Ainoana Helsingin vaalipiiristä valittuna keskustalaisena valitsijamiehenä Kyllikki Virolainen keräsi vuoden 1982 presidentinvaalin valitsijamiesvaalissa yli 7 800 ääntä, ja hänen uskottiin olevan tiukasti kiinni kansanedustajan paikassa seuraavissa eduskuntavaaleissa. Vuoden 1983 vaaleissa hänen saamansa 1 300 ääntä riittivät kuitenkin vain neljänteen varasijaan. Myöhemmin Kyllikki Virolainen ei enää pyrkinyt eduskuntaan.


== Avioliitto Johannes Virolaisen kanssa ==
Eduskunnassa Kyllikki Stenros tutustui tulevaan puolisoonsa Johannes Virolaiseen, joka oli vielä naimisissa Kaarina Virolaisen kanssa; heidän rakkaustarinansa aiheuttikin merkittävää kuohuntaa 1970-luvun lopulla. Johannes ja Kyllikki Virolainen avioituivat vuonna 1981. Kyllikki ja Johannes Virolaisesta tuli kahden vuosikymmenen ajaksi yksi Suomen seuratuimmista pareista, ja vuosien mittaan he saivat yhä enemmän kutsuja sellaisiinkin tilaisuuksiin, joita heidän toivottiin vain kunnioittavan läsnäolollaan. Kun yhdysvaltalaista Kauniit ja rohkeat -saippuasarjaa alettiin 1990-luvulla esittää Suomessa, myös Virolaiset tunnustautuivat sen uskollisiksi ystäviksi.
Kyllikki Virolainen menehtyi 8. toukokuuta 2009 sydänsairauteen. Hänen ainoa lapsensa on vuonna 1952 syntynyt poika Ralf Erik Stenros.Ralf Erikin isä on Helge Stenros, joka oli Kyllikki Virolaisen ent. Stenros ensimäinen aviomies. Helge Stenros oli insinööri, joka harrasti mm. radioamatööritoimintaa tunnuksella OH2MH.


== Kirjoja ==
Kyllikki Virolainen on kirjoittanut useita kirjoja, joista tunnetuimpia lienevät:
Pakinoita ja pohdintoja elämästä, ihmissuhteista ja ihmisenä olemisesta sisältävä Pilvipoudalla, WSOY 1976, ISBN 951-0-07522-1 (toinen painos WSOY 1981, ISBN 951-0-10860-X)
runokokoelma Kyllikki (yhdessä Pirjo Tuomisen kanssa), Otava 1985, ISBN 951-1-08586-7
muistelmateos Havaintoja ajasta ja ihmisistä, Otava 1988, ISBN 951-1-09695-8
muistelmateos Kolmas elämä (yhdessä Johannes Virolaisen kanssa), WSOY 1998, ISBN 951-0-22492-8
muistelmateos Neljännen elämän kynnyksellä (toimittanut Kaija Valkonen), WSOY 2002, ISBN 951-0-26912-3


== Lähteet ==


== Aiheesta muualla ==
Kyllikki Virolaisen muistokirjoitus Helsingin Sanomissa
Raili Malmberg: Virolainen, Kyllikki (1924–2009) Kansallisbiografia-verkkojulkaisu (maksullinen).  8.5.2009. Helsinki:  Suomalaisen Kirjallisuuden Seura.
Yle Elävä arkisto: Kyllikki ja Johannes Virolainen Linnan juhlissa
Yle Elävä arkisto: Tuttu juttu: Kyllikki ja Johannes