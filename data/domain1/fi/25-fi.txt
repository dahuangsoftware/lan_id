Sabenan lento 572 kaappaus tapahtui 8. toukokuuta 1972, kun neljä palestiinalaiseen Musta syyskuu -terroristijärjestöön kuulunutta matkustajaa kaappasi belgialaisen Sabena-lentoyhtiön Wienistä Tel Aviviin matkalla olleen lentokoneen. Kaapparit pakottivat koneen laskeutumaan Tel Avivin lentoasemalle Israeliin.
Kaappaajat vaativat 108 terroristin vapauttamista Israelin vankiloista. Mikäli vaatimuksiin ei suostuttaisi, uhkasivat kaappaajat räjäyttää koneen matkustajineen. Neuvotteluihin osallistui kansainvälinen Punainen Risti ja Israelin viranomaiset, joita johti puolustusministeri Moshe Dayan.
Neuvottelujen ohessa Dayan suunnitteli koneen valtausta, vapautusoperaatio Isotooppia. 9. toukokuuta kello neljä aamulla 16 Ehud Barakin johtamaa Sayeret Matkal -kommandosotilasta lähestyi lentokonetta. Valkoisiin haalareihin pukeutuneet kommandot esiintyivät lentokonemekaanikkoina ja vakuuttivat kaapparit siitä, että kone tarvitsi huoltoa. Kommandot ryntäsivät koneeseen ja valtasivat sen kymmenessä minuutissa surmaten kaksi terroristia, kaksi otettiin vangiksi. Yksi kommandoista oli silloin 23-vuotias Benjamin Netanjahu, joka haavoittui toisen kommandon vahingonlaukauksesta. Kolme matkustajaa haavoittui valtauksessa, ja yksi heistä kuoli myöhemmin vammoihinsa. Operaatio oli ensimmäinen onnistunut kaapatun matkustajakoneen valtaus.
Kaksi naispuolista terroristia sai elinkautisen vankeusrangaistuksen, mutta heidät vaihdettiin Libanonin sodan jälkeen israelilaisiiin sotavankeihin.
Kaapattu kone jatkoi vielä viisi vuotta Sabenan käytössä, kunnes Israel Aircraft Industries osti sen. Myöhemmin se myytiin Israelin ilmavoimille, joka käytti sitä vuosia useimpiin pitkän matkan operaatioihinsa osallistuneena vakoilukoneena.


== Lähteet ==