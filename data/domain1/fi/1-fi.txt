Hilma Sylvia (Sylvi) Irene Munkberg (o.s. Lindroos, 9. helmikuuta 1928 Tuusula – 10. heinäkuuta 2013 Helsinki) oli suomalainen pöytätennispelaaja. Hän oli Suomen paras naispelaaja 1950-luvun lopulla ja 1960-luvun alussa. Vuonna 1959 hän voitti sekanelinpeliparinsa Kalevi Lehtosen kanssa Pohjoismaiden mestaruuden ensimmäisenä suomalaisena pöytätennispelaajana. Munkberg pelasi myös pesäpalloa. Seuratasolla hän edusti Työväen Maila-Poikia.
Vasenkätinen Sylvi Munkberg nousi Suomen pöytätenniksen huipulle vuonna 1956, kun hän voitti TUL:n mestaruuden kaksin-, nelin- ja sekanelinpelissä sekä SM-pronssia kaksinpelissä. Seuraavana vuonna hän pelasi Tukholman MM-kilpailuissa. Vuonna 1958 hän voitti sekanelinpelissä ensimmäisen Suomen-mestaruutensa. Vuonna 1959 hän voitti Helsingissä Kalevi Lehtosen parina sekanelinpelin Pohjoismaiden-mestaruuden sekä sai hopeaa nelinpelissä Ulla Lindholmin parina ja pronssia kaksinpelissä ja joukkuekilpailuissa. Samana vuonna hän voitti ensimmäisen neljästä peräkkäisestä kaksinpelin Suomen-mestaruudestaan. Vuonna 1961 Munkberg saavutti Bergenin PM-kilpailuissa pronssia kaksinpelissä ja joukkuekilpailussa, ja vielä vuonna 1963 hän oli mukana PM-kilpailuissa. Viimeisen Suomen-mestaruutensa hän voitti vuonna 1965 nelinpelissä.


== Saavutukset ==
PM-kultaa sekanelinpelissä 1959 (parina Kalevi Lehtonen)
PM-hopeaa nelinpelissä 1959 (parina Ulla Lindholm)
PM-pronssia kaksinpelissä ja joukkuekilpailussa 1959, 1961
SM-kultaa kaksinpelissä 1959–1962, nelinpelissä 1959–1962 (parina Aini Eskolin), 1965 (parina Tuula Jaskari), sekanelinpelissä 1958–1960, 1962 (parina Kalevi Lehtonen), 1964 (parina Pentti Kunnas), joukkuekilpailussa 1958–1959
SM-hopeaa kaksinpelissä 1957–1958, 1963–1964, 1971, nelinpelissä 1957–1958, 1963–1964, sekanelinpelissä 1963, 1968, joukkuekilpailussa 1960–1961, 1963
SM-pronssia kaksinpelissä 1956, 1967–1968, nelinpelissä 1967–1968, 1971, 1973, sekanelinpelissä 1957, 1965, joukkuekilpailussa 1962, 1964–1966


== Lähteet ==
Rantala, Risto; Siukonen, Markku; & Tukiainen, Seppo (toim.): Urheilumme kasvot 3, 3. painos, s. 1317–1318. Oy Scandia Kirjat Ab, 1978.
Pihlaja, Juhani: Urheilun käsikirja, s. 616–617. Tietosportti.
Kuolinilmoitus.  Helsingin Sanomat, 31.7.2013, s. B7.


=== Viitteet ===