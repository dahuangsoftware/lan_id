Trans-Kanadan valtatie (engl. Trans-Canada Highway) on useista maanteistä koostuva järjestelmä, joka yhdistää kaikki Kanadan kymmenen provinssia ja ulottuu Atlantin rannikolta Tyynenmeren rannikolle. Se vahvistettiin vuonna 1948, avattiin vuonna 1962 ja valmistettiin loppuun vuonna 1970. Maantiejärjestelmän tunnistaa sen reittimerkeistä, joissa on valkea vaahteranlehti vihreällä pohjalla.
Provinssit huolehtivat valtatien reittien numeroinnista. Lännen provinssit ovat järjestäneet reittien numerot niin, että järjestelmän pääreitti käyttää numeroa 1 koko alueella. Kuitenkin Manitoban ja Ontarion välisen rajan itäpuolella teiden numerot vaihtuvat provinssien rajoilla. Koska järjestelmä koostuu monin paikoin muiden tärkeiden teiden – jotka on valmistettu jo ennen Trans-Kanadan valtatietä – osista omilla erillisillä nimikkeillään, on epätodennäköistä, että provinssit vaihtaisivat maantieteseen pohjautuvaa reitinnumerointiaan yhdenmukaistaakseen sen muun Kanadan kanssa. Näin ollen valtatiellä ei tule todennäköisesti olemaan yhtenäistä nimijärjestelmää. Läntisessä Kanadassa sijaitseva vaihtoehtoinen Yellowhead Highway -tie on koko matkaltaan merkitty Manitobasta Brittiläiseen Kolumbiaan numerolla 16.

Vaikka Trans-Kanadan valtatiellä ei ole valtakunnallisesti vahvistettua alkamispistettä, St. John’s on ottanut käyttöön tämän nimityksen tienpätkälle, joka kulkee kaupungin läpi. Järjestelmän virallinen länsipää sijaitsee Victoriassa, mutta myös Tofinon pikkukaupunki väittää olevansa sen ”Pacific Terminus”, Tyynenmeren puoleinen pää.


== Lähteet ==