Daniele Arrigoni (s. 28. elokuuta 1959) on italialainen jalkapallovalmentaja ja entinen -puolustaja.


== Ura pelaajana ==
Arrigoni pelasi 12-vuotisella pelaajaurallaan lähinnä Serie B:ssä ja Serie C:ssä. Pääsarjatasolla Arrigonille kertyi viisitoista liigaottelua hänen edustaessaan kasvattajaseuraansa AC Cesenaa vuosina 1981–1984. Arrigoni lopetti aktiiviuransa 34-vuotiaana US Triestina Calciossa 1993.


== Ura valmentajana ==
Arrigoni aloitti valmennusuransa 1994 Serie D:ssä pelanneen Castel San Pietro Terme Calcion päävalmentajana. Arrgionin johdolla seura voitti Serie D:n kaudella 1995/96. Arrigoni jätti seuran yllättäen menestyskauden jälkeen palaten takaisin kaudeksi 1997/98. Seuraavan kauden hän valmensi Montevarchi Calciota ennen siirtymistään Vis Peseiron peräsimeen vuonna 1999. Hänen johdollaan seura nousi kauden päätteeksi Serie C2:sta Serie C1:een nousukarsintojen kautta. Menestyksekkäät otteet jatkuivat myös kaudella 2000/01 ja kauden jälkeen Serie B -seura FC Messina Peloro palkkasi Arrigonin päävalmentajakseen. Hän sai potkut kesken kauden.
Kauden 2002/03 alussa Arrigoni siirtyi US Città di Palermon päävalmentajaksi, mutta sai potkut kevätkaudella ja palasi takaisin FC Messina Peloroon, joka onnistui säilymään Serie B:ssä hänen johdollaan. Kaudella 2003/04 Arrigoni luotsasi Frosinone Calcion Serie C2:n voittoon.
Kaudella 2004/05 Arrigoni debytoi valmentajana Serie A:ssa, kun Cagliari Calcio palkkasi hänet päävalmentajakseen. Arrigoni johdatti Gianfranco Zolan, Mauro Espositon ja David Suazon tähdittämän joukkueen seuran mittapuulla hienosti sijalle 12. Kauden jälkeen Arrigoni teki sopimuksen Torino FC:n kanssa, mutta pesti jäi yhden kuukauden mittaiseksi, koska sopimus peruttiin seuran taloudellisten vaikeuksien vuoksi. Hän palasi takaisin Cagliari Calcioon, mutta kannattajien protestien vuoksi hän jätti pian tehtävänsä.
Kaudeksi 2006/07 Arrigoni siirtyi AS Livorno Calcion peräsimeen. Tammikuussa 2007 Livorno-johto halusi erottaa Arrigonin, mutta joukkueen pelaajat Cristiano Lucarellin johdolla halusivat Arrigonin jäädä. Lopulta potkut kuitenkin tulivat maaliskuussa 2007.
Kesällä 2007 Arrigoni palasi valmennustehtäviin siirtyen Serie B:hen pudonneen Bologna FC:n peräsimeen. Arrigonin johdolla Bologna sijoittui kauden 2007/08 päätteeksi Serie B:ssä toiseksi ja nousi takaisin pääsarjatasolle.
Kausi 2008/09 lähti kuitenkin Bolognan osalta käyntiin luvattoman alavireisesti ja seuran hävittyä kierroksella 10 Cagliari Calciolle 5-1 ja pudottua Seriessä toiseksi viimeiseksi Arrigoni sai potkut tehtävistään.
Helmikuussa 2010 Arrigoni palasi valmennustehtäviin korvattuaan Mario Somman Serie B:ssä vaikeuksiin ajautuneen US Triestina Calcion päävalmentajana. Arrigoni ei kuitenkaan onnistunut pelastamaan Triestinaa, vaan seura putosi Lega Prohon hävittyään karsinnoissa Calcio Padovalle.
Kesäkuussa 2010 Arrigonista tuli Serie B:ssä pelaavan US Sassuolo Calcion päävalmentaja. Kehno kauden alku, vain neljä voittoa seitsemästä ottelusta, ei tyydyttänyt seurajohtoa ja Arrigoni sai potkut lokakuun alussa 2010.
Marraskuun alussa 2011 Arrigoni palasi valmentajan tehtäviin Serie A:n jumboseura AC Cesenassa. Arrigoni ei onnistunut kääntämään Cesenan tuloksia parempaan päin ja liigajumbo erotti hänet tehtävästä helmikuussa 2012. 


== Lähteet ==