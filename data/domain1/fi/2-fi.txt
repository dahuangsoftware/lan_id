Kuvaaja tai elokuvaaja (engl. cinematographer, director of photography) on elokuvatuotannoissa ohjaajan läheisin työtoveri, joka suunnittelee yhdessä tämän kanssa elokuvan kuvauksen ja pienemmissä produktioissa myös käyttää kameraa itse.
Suomessa kuvaajan apuna toimii kamera-assistentti, valaisijoita, valomiehiä ja grippejä. Kameraoperaattori on suomalaisessa käytännössä harvinaisuus, mutta esimerkiksi Yhdysvalloissa vallitseva käytäntö.
Hollywood-tuotannoissa kuvaaja valvoo kaikkea kameraan ja valaistukseen liittyvää. Hän vastaa kohtauksen valaisusta ja, ohjaajan kanssa, kuvien rakentamisesta. Kuvaaja ei suurtuotannoissa yleensä itse käytä eli operoi kameraa – se on kameraoperaattorin tehtävä.
Toisinaan ohjaaja ja kuvaaja tekevät yhdessä useita elokuvia. Esimerkiksi Steven Spielbergin kanssa työskentelee usein Janusz Kamiński, Bernardo Bertoluccin vakiokuvaaja on Vittorio Storaro ja Aki Kaurismäen kuvaaja on Timo Salminen.
Muita tunnettuja kuvaajia ovat esimerkiksi Darius Khondji, Christopher Doyle, Gregg Toland, Sven Nykvist, Conrad L. Hall, Roger Deakins, Jordan Cronenweth, Vilmos Zsigmond, Haskell Wexler, Néstor Almendros, Freddie Francis, Michael Chapman, Sławomir Idziak, Freddie Young, John Seale, David Watkin ja Emmanuel Lubezki.
Elokuvien alku- ja lopputeksteissä kuvaajan nimen kohdalla esiintyy usein jokin lyhenne, kuten A.S.C. tai B.S.C. Se viittaa kuvaajien yhdistykseen. A.S.C. on The American Society of Cinematographers ja B.S.C. on The British Society of Cinematographers. Suomessa toimii F.S.C. – Suomen Elokuvaajien Yhdistys. Näihin yhdistyksiin ei voi suoraan liittyä, vaan ne kutsuvat jäsenikseen sellaisia ansioituneita kuvaajia, joita vanhemmat jäsenet pitävät jäsenyyden arvoisina. The American Society of Cinematographers myös julkaisee American Cinematographer -lehteä, joka kertoo elokuvanteosta.
Elokuvaajien palkintoja ovat muun muassa parhaan kuvauksen Jussi-palkinto, parhaan kuvauksen Oscar-palkinto ja Camerimage-palkinto.
Suomessa elokuvaajaksi voi opiskella Taideteollisessa korkeakoulussa, Elokuvataiteen ja lavastustaiteenlaitoksella, elokuvauksen koulutusohjelmassa. Koulussa pystyy suorittamaan sekä taiteen kandidaatin että taiteen maisterin tutkinnot.


=== Suomalaisia elokuvaajia ===
Lähde: 
Erik Blomberg
Henri Blomberg
Osmo Harkimo
Pini Hellstedt
Pentti Keskimäki
Kjell Lagerroos
Jarkko T. Laine
Jean-Noel Mustonen
Pertti Mutanen
Mika Orasmaa
Rauno Ronkainen
Kari Sohlberg
Olavi Tuomi
Esa Vuorinen


== Lähteet ==


== Aiheesta muualla ==
Lyhenteet
Suomen Elokuvaajien Yhdistys - Finnish Society of Cinematographers, F.S.C.
The British Society of Cinematographers
The American Society of Cinematographers
The Australian Cinematographers Society
American Cinematographer -lehti