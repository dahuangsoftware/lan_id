Matteo Vinzoni (Montaretto, 6 dicembre 1690 – Levanto, 1773) è stato un cartografo italiano. 


== Vita ==

Nativo del borgo di Montaretto, attuale frazione del comune di Bonassola in provincia della Spezia, seguì già nell'adolescenza le attività artistiche del padre Panfilio Vinzoni, quest'ultimo affermato cartografo e topografo della Repubblica di Genova nel XVII secolo. Insieme collaborarono nella realizzazione di pregiate mappe geografiche e topografiche per la repubblica genovese, grazie anche ai numerosi studi sulla geografia e geologia del territorio che il figlio Matteo preferiva svolgere prima di elaborare una mappa su una determinata area.
Proprio questa sua particolarità di recarsi "in loco" e quindi approfondirne tutti gli aspetti geografici, contribuirono alla fama di Matteo Vinzoni che divenne cartografo "ufficiale" della Repubblica di Genova nonché servitore-funzionario dello stesso stato genovese; lo spontaneo servizio che prestò al governo ligure non fu però, secondo alcune fonti, ricambiato con grandi ricompense economiche adeguate dal senato genovese.


== L'arte ==
La sua arte nel "riprodurre" è considerata dagli storici come innovativa per l'epoca e alla base della cartografia moderna. Realizzò per la repubblica un'importante raccolta cartografica, l'Atlante dei Domini della Serenissima Repubblica di Genova e Terraferma, dove ricevette la collaborazione del figlio Panfilo.
Nell'atlante sono raccolte quarantaquattro mappe sui territori dominati dalla Superba, dalla Contea di Nizza a Sarzana, elaborando cartografie accurate sui vari borghi e paesi della Liguria, della Costa Azzurra, del Basso Piemonte, della Lunigiana e dei vari marchesati e principati inglobati nel territorio ligure.
L'atlante è diviso in due volumi, Riviera ligure di ponente e Riviera ligure di levante, e fu presentato al Senato di Genova il 2 agosto del 1773; pochi giorni dopo Matteo Vinzoni morirà a Levanto lasciando in eredità un'importante patrimonio culturale della repubblica genovese del XVIII secolo.
Ancora oggi numerose sono le testimonianze visive dei suoi lavori negli archivi storici di Genova e dei vari comuni liguri.
Le cartografie settecentesche colpiscono per la cura e i dettagli che Matteo Vinzoni solitamente aggiungeva nella realizzazione grafica, disegnate dapprima a matita e in seguito colorate e ricalcate ad acquerello, usando come scala per la lettura la misurazione a palmi; nelle varie mappe frequenti sono le raffigurazioni della rosa dei venti o personali elaborati artistici dei vari toponimi e simboli del territorio. Le mappe sono inoltre di facile comprensione e con una buona precisione sulle distanze o sulle planimetrie.


== Galleria d'immagini ==


== Bibliografia ==
Fonti:
Pianta delle due riviere della serenissima Repubblica di Genova divise ne' commissariati di sanità, manoscritto datato 1767 (stampa anastatica a cura di Massimo Quaini, Genova, Sagep, 1983); disponibile on-line sul sito www.e-corpus.
Il Dominio della Serenissima Repubblica di Genova in terraferma, manoscritto datato 1771 (stampa anastatica, Genova, Compagnia Imprese Elettriche Liguri, 1959, presso Istituto Geografico De Agostini di Novara); disponibile on-line sul sito www.e-corpus.


== Voci correlate ==
Cartografia
Repubblica di Genova


== Altri progetti ==

 Wikimedia Commons contiene immagini o altri file su Matteo Vinzoni


== Collegamenti esterni ==
documenti digitali nel sito TOPOGRAPHIA dell'Archivio di Stato di Genova.
Biografia a cura di Sandro Sbarbaro nel blog www.valdaveto.net.