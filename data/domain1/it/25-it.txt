Paolo Pietrangeli (Roma, 29 aprile 1945) è un cantautore e regista italiano. 


== Biografia ==
Figlio del regista Antonio Pietrangeli, negli anni sessanta inizia a comporre canzoni a sfondo socio-politico, inserendosi ben presto nel filone della canzone di protesta. Dal 1966 fa parte del Nuovo Canzoniere Italiano. Alcune delle sue composizioni divengono estremamente popolari all'interno dei movimenti giovanili di sinistra a partire dalle agitazioni del 1968. Due in particolare si trasformano in veri e propri 'inni', il cui successo perdurerà negli anni a seguire: 'Valle Giulia' e, soprattutto, 'Contessa', entrambe incise con la seconda voce di Giovanna Marini, altra grande interprete delle canzoni di protesta.
Nel 2008 Ala Bianca pubblica “Antologia”, doppio Cd che racchiude buona parte della sua produzione. In tutto 48 brani, tra i quali cinque inediti: “Paure. Magari no (la Commessa)”, “La questione meridionale”, “Dibattito sulle sorti della sinistra e mozioni contrapposte in una notte desolata di Chianciano Terme (Sliding door)”, “Fiore di Gaza” e “Addio padre madre addio(clandestino)”.


== Valle Giulia ==
Valle Giulia è ispirata dagli avvenimenti del 1º marzo 1968, quando presso la facoltà di architettura dell'università di Roma, situata in via di Valle Giulia, avviene il primo grave scontro tra gli studenti che occupano la Facoltà e le forze dell'ordine.
Il ritornello della canzone, non siam scappati più, non siam scappati più, "fotografa" quel che avviene effettivamente: il primo esempio in Italia di contrapposizione diretta tra studenti e polizia.


== Contessa ==
La fama di Paolo Pietrangeli è però dovuta soprattutto a Contessa, vera e propria colonna sonora del '68 italiano. Pare che Pietrangeli l'abbia scritta ispirandosi a una conversazione 'intercettata', in modo del tutto involontario, in un elegante 'caffè' di Roma nel Quartiere Trieste. Contessa diviene negli anni seguenti una canzone popolare nella vera accezione del termine. E della canzone popolare riprende stile e andamento, nonché l'argomentare che propaganda il parallelismo tra lotte operaie e studentesche (una delle 'parole d'ordine' dell'attività del movimento studentesco che infatti nel 1969 va a saldarsi con il montante 'autunno caldo' delle proteste operaie).
L'attività cantautoriale di Pietrangeli non si interrompe negli anni e continua tuttora. Tra le canzoni scritte in anni successivi a 'Contessa', è da ricordare Il vestito di Rossini , con la trouvaille dell'aria della canzone ispirata a una cavatina di Gioachino Rossini.


== Paolo Pietrangeli: il cinema, la televisione, la politica ==
Sul finire degli anni sessanta, parallelamente all'attività musicale, Pietrangeli inizia ad occuparsi attivamente di cinema. È aiuto regista con Mauro Bolognini de L'assoluto naturale (1969), con Luchino Visconti in Morte a Venezia (1971) e con Federico Fellini in Roma (1972). Nel 1974 è ancora aiuto regista con Paul Morissey in due film direttamente ispirati da Andy Warhol: Flesh for Frankenstein e Blood for Dracula.
Nello stesso 1974 debutta come regista con un documentario di forte impatto politico: Bianco e Nero, un viaggio nel mondo del neofascismo e una denuncia delle collusioni tra una parte dello Stato e settori eversivi dell'estrema destra.

Nel 1977 dirige Porci con le ali, tratto dall'omonimo best-seller di quegli anni. Nel 1980 torna alla regia per I giorni cantati, cui partecipa come interprete anche Francesco Guccini.
Negli anni successivi 'abbandona' di fatto la regia cinematografica per dedicarsi a tempo pieno alla regia televisiva e realizza sulle reti Fininvest programmi di vastissimo successo popolare come Maurizio Costanzo Show e Amici. La sua vita si divide tra il lavoro in TV e i concerti in giro per l'Italia, dove comunque sempre privilegia spazi di intervento politico come manifestazioni popolari e realtà di base come sedi di partito e centri sociali. Il sodalizio televisivo con Maurizio Costanzo non viene incrinato neanche dall'ingresso in politica del presidente della Fininvest, Silvio Berlusconi, come leader del centro-destra, nel 1994.
Pietrangeli stesso si candida alla Camera dei deputati nel 1996, con Rifondazione comunista, risultando non eletto. Nel 2001 si presenta al Senato nel collegio Roma-Tuscolano: ottiene il 5,5% dei voti e non ottiene il seggio. Nello stesso anno, con Wilma Labate e Roberto Giannarelli, dirige Genova. Per noi, un documentario dedicato alle giornate del G8 di Genova, sfociate negli scontri tra manifestanti e forze di polizia e nella morte di Carlo Giuliani.
Nel 2009 aderisce al partito di Nichi Vendola, Sinistra Ecologia e Libertà.


== Discografia ==


=== Album ===


=== Singoli ===


== Filmografia ==


=== Regista ===
Bianco e nero (1975) - documentario
Porci con le ali (1977)
I giorni cantati (1979)
L'addio a Enrico Berlinguer (1984) - documentario
Preferisco Vivere (1989) - film TV
Roma dodici Novembre 1994 (1995) - cortometraggio documentaristico
C'è posta per te (2000) - serie TV
Amici di Maria De Filippi (2001) - serie TV
Genova. Per noi (2001) - documentario
Un altro mondo è possibile (2001) - documentario
Maurizio Costanzo Show (1982-2001) - serie TV, 8 episodi
La primavera del 2002 - L'Italia protesta, l'Italia si ferma (2002) - video documentario
Ignazio (2006) - video


=== Sceneggiatore ===
Porci con le ali, regia di Paolo Pietrangeli (1977)
I giorni cantati, regia di Paolo Pietrangeli (1979)
Genova. Per noi, regia di Roberto Giannarelli, Wilma Labate, Francesco Ranieri Martinotti e Paolo Pietrangeli (2001) - documentario


=== Attore ===
Adua e le compagne, regia di Antonio Pietrangeli - non accreditato (1960)
Il magnifico cornuto, regia di Antonio Pietrangeli - non accreditato (1964)
Io la conoscevo bene, regia di Antonio Pietrangeli - non accreditato (1965)
I giorni cantati, regia di Paolo Pietrangeli (1979)
Quattro storie di donne - miniserie TV, 1 episodio (1989)
Ignazio, regia di Paolo Pietrangeli (2006) - video


=== Compositore ===
I giorni cantati, regia di Paolo Pietrangeli (1979)


=== Aiuto regista ===
La bambolona, regia di Franco Giraldi (1968)
L'assoluto naturale, regia di Mauro Bolognini (1969)
Morte a Venezia, regia di Luchino Visconti (1971)
Roma, regia di Federico Fellini (1972)
La prima notte di quiete, regia di Valerio Zurlini (1972)
Il generale dorme in piedi, regia di Francesco Massaro (1972)
Il mostro è in tavola... barone Frankenstein, regia di Paul Morrissey e Antonio Margheriti (1973)
Dracula cerca sangue di vergine... e morì di sete!!!, regia di Paul Morrissey (1974)


== Note ==


== Altri progetti ==

 Wikiquote contiene citazioni di o su Paolo Pietrangeli


== Collegamenti esterni ==
Sito ufficiale, paolopietrangeli.org.