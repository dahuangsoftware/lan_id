Halo: Combat Evolved – gra komputerowa z gatunku first-person shooter, wyprodukowana przez Bungie i wydana przez Microsoft Game Studios. Jest to pierwsza gra z serii Halo. Jej premiera odbyła się 15 listopada 2001 roku jako pierwszy tytuł na konsolę gier wideo Xbox, a sama gra jest uważana za tzw. killer application tej platformy. Do 9 listopada 2005 roku sprzedano 5 milionów kopii gry. Microsoft wydał w 2003 roku także wersje gry na systemy operacyjne Microsoft Windows (port autorstwa Gearbox Software) oraz OS X, a jej fabuła została zaadaptowana i szerzej omówiona w serii opowiadań i komiksów. Gra została później wydana w wersji do pobrania na konsolę Xbox 360.
Akcja Halo jest osadzona w wieku XXVI, a gracz w niej wciela się w rolę Master Chiefa, cybernetycznie ulepszonego superżołnierza. Graczowi towarzyszy Cortana, sztuczna inteligencja, która obejmuje układ nerwowy Master Chiefa. Gracze walczą z różnymi Obcymi, którzy próbują odkryć tajemnicę tytułowego Halo, sztucznego świata w kształcie pierścienia. Gra była chwalona za takie elementy, jak fabuła, liczne strategie możliwe do zastosowania przez gracza oraz tryb gry wieloosobowej. Jednak krytycy zarazem często krytykowali monotonny projekt poziomów.
Wiele czasopism o grach chwaliło Halo jako jedną z najlepszych i najważniejszych gier wszech czasów. Jej popularność doprowadziła do powstania pojęcia „klonów Halo”, stosowanego wobec gier podobnych w rozgrywce. Ponadto gra zainspirował serię filmów Red vs. Blue tworzonych przez jej miłośników, co stanowiło pierwszy wielki sukces machinimy. Sukces gry doprowadził do powstania kontynuacji Halo 2 (2004), Halo 3 (2007), spin-offu Halo 3: ODST (2009) oraz prequela Halo: Reach (2011).
Remake gry pod tytułem Halo: Combat Evolved Anniversary został wydany w 2011 roku, na konsole Xbox 360 w 10. rocznicę wydania oryginalnej gry, oraz w 2014 na Xbox One jako cześć Halo: The Master Chief Collection.


== Halo Zero ==
W 2005 roku grupa fanów stworzyła strzelankę z widokiem z boku. Gra dostępna jest za darmo, była też dołączana do czasopism z grami komputerowymi. Głównym bohaterem jest znany z pierwowzoru Master Chief, czas akcji gry osadzony jest przed pierwszą częścią gry. Rozgrywka jest zbliżona do takich gier jak Abuse czy Contra. Akcję gry i jej bohatera obserwuje się z boku, walczy z obcymi za pomocą różnych broni, można też korzystać ze sprzętu porzuconego przez wroga. Bohater może również korzystać z pojazdów.


== Przypisy ==


== Linki zewnętrzne ==
Oficjalna strona gry