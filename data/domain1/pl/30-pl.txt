Klub Wybitnego Reprezentanta (pełna nazwa: Klub Wybitnego Reprezentanta Polski w piłce nożnej mężczyzn) – grupa zrzeszająca polskich piłkarzy (byłych lub aktualnych reprezentantów kraju), którzy rozegrali co najmniej 80 meczów (od 2014) albo co najmniej 60 meczów (przed 2014) w narodowej reprezentacji Polski w piłce nożnej.


== Historia ==
Klub został utworzony uchwałą Polskiego Związku Piłki Nożnej w dniu 17 września 1999 i pod jego egidą funkcjonuje. Początkowo przyjęto zasadę, że funkcję Przewodniczącego pełnić będzie zawodnik z największą liczbą występów w kadrze A, toteż automatycznie mianowano nim Grzegorza Latę, który funkcję tę miał sprawować do czasu pobicia jego rekordu. W wyniku wyboru Grzegorza Laty na prezesa Polskiego Związku Piłki Nożnej, 7 stycznia 2009 mianowano jego następcę na stanowisku przewodniczącego KWR – Władysława Żmudę. 31 października 2012 zastąpił go na tym stanowisku Dariusz Dziekanowski (w momencie obejmowania funkcji znajdował się na 17. miejscu wśród członków KWR).
Genezy powołania Klubu można zacząć szukać na początku lat 90. XX w. Podczas narady zorganizowanej w siedzibie Przeglądu Sportowego 15 maja 1992 grupa polskich historyków i statystyków futbolu (głównie dziennikarzy) wraz z przedstawicielami PZPN zweryfikowała wszystkie międzynarodowe spotkania z udziałem pierwszej reprezentacji Polski od początku jej istnienia (tj. 1921), uznając część z nich za spotkania nieoficjalne. Sporządzono listę oficjalnych meczów męskiej kadry narodowej, którą 26 sierpnia 1997 zatwierdziło Prezydium Zarządu PZPN. Nie znalazło się na niej w sumie 25 potyczek rozegranych w latach 1925–1976 z zespołami amatorskimi (krajów, które tylko spotkania reprezentacji zawodowej uznawały za oficjalne), bądź olimpijskimi.
27 czerwca 2012 roku przewodniczący Klubu, Władysław Żmuda, złożył wniosek o wykluczenie z grupy Jana Tomaszewskiego, motywując to jego zdaniem „bulwersującymi wypowiedziami pod adresem polskiej drużyny narodowej startującej w mistrzostwach Europy 2012 i poszczególnych piłkarzy”. 28 czerwca 2012 roku Jan Tomaszewski podjął decyzję o odejściu z Klubu.


== Lista klubowiczów ==
Pogrubioną czcionką oznaczono wciąż aktywnych zawodników.
stan na 5 października 2017
Uwagi:
Lucjan Brychczy, Stanisław Oślizło, Lesław Ćmikiewicz, Jerzy Gorgoń, Waldemar Matysik, Marek Dziuba, Paweł Janas, Andrzej Buncol, Zygmunt Anczok, Zygfryd Szołtysik, Gerard Cieślik, Józef Młynarczyk, Stefan Majewski, Roman Korynt są członkami Klubu, którzy nie rozegrali w barwach reprezentacyjnych wymaganych 60 oficjalnych spotkań. Jednak za swe zasługi dla narodowej kadry oraz całego polskiego futbolu zostali przyjęci do KWR.
Jan Tomaszewski (63 mecze) zrzekł się członkostwa w Klubie 28 czerwca 2012.


== Przewodniczący Klubu Wybitnego Reprezentanta ==
Grzegorz Lato (17 września 1999 – 7 stycznia 2009)
Władysław Żmuda (7 stycznia 2009 – 31 października 2012)
Dariusz Dziekanowski (od 31 października 2012)


== Przypisy ==


== Linki zewnętrzne ==
Klub Wybitnego Reprezentanta w Serwisie pzpn.pl