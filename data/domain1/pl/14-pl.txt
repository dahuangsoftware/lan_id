Miętusia Polana – polana na Przysłopie Miętusim w Tatrach Zachodnich.


== Topografia ==
Obejmuje siodło przełęczy, oraz część stoków Doliny Miętusiej i Skoruśniaka. Położona jest na wysokości 1140–1200 m n.p.m. i ze wszystkich stron otoczona jest lasem. Od północnej strony wznosi się nad nią zalesiony Hruby Regiel, w kierunku południowym rozlegają się widoki na Czerwone Wierchy, na zachód na pobliski Kominiarski Wierch, Polanę na Stołach i Zadnią Kopkę. W dolnej zachodniej części Miętusia Polana łączyła się z polaną Niżnia Miętusia Rówień, obecnie miejsce połączenia polan zarasta drzewami. W lesie ponad zachodnią częścią polany zwaną Ogonem wznoszą się dwie turnie: Zawiesista Turnia i dużo niższa od niej Niżnia Zawiesista Turnia.


== Opis polany ==
Dawniej polana wchodziła w skład Hali Miętusiej, była koszona i wypasana. Trawa jest tutaj dosyć obfita, na łące rośnie wśród traw wiele rzadkich roślin, m.in. omieg górski, storczyca kulista, a nawet bardzo rzadki goździk okazały. Wiosną masowo zakwitają na polanie krokusy.
Nazwa polany pochodzi od sołtysa Miętusa z Cichego, który otrzymał od króla Zygmunta III Wazy prawo do wypasania na niej. Na polanie stało niegdyś małe schronisko turystyczne prowadzone przez Bronisławę Staszel-Polankową. Spaliło się w 1987 r.
Polana miała w 1955 r. powierzchnię ok. 13 ha, ale w 2004 r. w wyniku zarośnięcia jej powierzchnia zmniejszyła się o ok. 32%.


== Krzyż na Polanie Miętusiej ==
Na południowym końcu polany, powyżej Przysłopu Miętusiego, przy niebieskim szlaku turystycznym stoi krzyż papieski, postawiony na pamiątkę pierwszej pielgrzymki Jana Pawła II do Polski. Jest to metalowy krzyż wbudowany w kamienny, murowany cokół z tabliczką z napisem „Niech zstąpi Duch Twój i odnowi oblicze tej Ziemi”.
Pierwszy krzyż został postawiony na polanie pod Przysłopem Miętusim 11 czerwca 1984 r. jako wotum wdzięczności za wybór na papieża Karola Wojtyły i za jego dwie dotychczasowe pielgrzymki do Ojczyzny w roku 1979 i 1983. Inicjatorem przedsięwzięcia był ks. Zygmunt Malacki, ówczesny rektor kościoła św. Anny na Krakowskim Przedmieściu w Warszawie wraz z grupą przyjaciół z Duszpasterstwa Akademickiego. Pierwszy krzyż długo nie postał w tym miejscu, został usunięty przez „nieznane” osoby (później odnalazł się w Dzianiszu).
Nowy krzyż został postawiony w tym samym miejscu ponownie z inicjatywy ks. Zygmunta Malackiego i poświęcony przez niego 6 czerwca 1990 r. Krzyż stoi na polanie do dziś. Napis pod krzyżem przypomina słowa Jana Pawła II „Niech zstąpi Duch Twój i odnowi oblicze tej ziemi” wypowiedziane na placu Zwycięstwa (obecnie placu marsz. J. Piłsudskiego) w Warszawie w Wigilię Zesłania Ducha Świętego 2 czerwca 1979 r.


== Szlaki turystyczne ==
 – znakowano czarno Ścieżka nad Reglami z Kuźnic przez Czerwoną Przełęcz, Polanę Strążyską i Wielką Polanę Małołącką na Przysłop Miętusi, stąd dalej do Doliny Kościeliskiej i Chochołowskiej.
Czas przejścia z Polany Małołąckiej na Przysłop Miętusi: 15 min w obie strony
Czas przejścia z przełęczy do Doliny Kościeliskiej: 40 min, ↑ 50 min

 – niebieska ścieżka od wylotu Doliny Małej Łąki przez Przysłop Miętusi, Kobylarzowy Żleb i Czerwony Grzbiet na Małołączniak (tzw. hawiarska droga).
Czas przejścia z Gronika na Przysłop Miętusi: 1 h, ↓ 45 min
Czas przejścia z przełęczy na Małołączniak: 3 h, ↓ 2:15 h

 – czerwony szlak z Nędzówki przez Staników Żleb, Jaworzynkę Miętusią i Wyżnie Stanikowe Siodło. Czas przejścia: 1:30 h, z powrotem 1:10 h


== Przypisy ==


== Bibliografia ==
Zofia Radwańska-Paryska, Witold Henryk Paryski: Wielka encyklopedia tatrzańska. Poronin: Wyd. Górskie, 2004. ISBN 83-7104-009-1.
Władysław Szafer: Tatrzański Park Narodowy. Zakład Ochrony Przyrody PAN, 1962.
Józef Nyka: Tatry polskie. Przewodnik. Wyd. XIII. Latchorzew: Wyd. Trawers, 2003. ISBN 83-915859-1-3.
Tatry polskie. Mapa turystyczna 1:20 000. Piwniczna: Agencja Wyd. „WiT” s.c., 2006. ISBN 83-89580-00-4.