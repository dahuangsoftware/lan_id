Herb Górek Małych przedstawia w polu srebrnym pagórek trawiasty zielony; na jego szczycie trzy róże czerwone, ze środkami złotymi, wyrastające ze wspólnej łodyżki, po bokach po róży czerwonej, zwiniętej, z listkiem i łodyżką zieloną.


== Historia ==
Godło herbowe znane jest, w nieco zmienionej formie, od XIX wieku, kiedy pojawiło się na pieczęciach gminnych. Najstarsza pieczęć została odciśnięta na dokumencie z 1820 roku. Pieczęć okrągła, ośrednicy 22 mm, w której górka z lipą na szczycie, oraz trawą i kwiatkami na zboczach. Legenda otokowa * KOMORNA DZIEDZINA MALE GORKI.
Od 1890 do 1907 w użyciu była pieczęć z godłem podobnym do obecnego - górką i trzema kwiatami. Średnica pieczęci 25 mm, legenda otokowa GMINA MAŁE GÓRKI KLEIN GUREK.
W latach 1907-27 używano pieczęci bez godła.
W 1939 Marian Gumowski zaproponował rysunek herbu oraz jego barwy. Obecnie używany herb wsi jest zgodny z propozycją Gumowskiego.


== Użycie ==
Herb Górek Małych razem z herbem Brennej i herbem Górek Wielkich jest prezentowany na różnych materiałach dotyczących gminy Brenna, chociaż ta oficjalnie nie uchwaliła jak dotąd własnego herbu.


== Bibliografia ==
M. Gumowski, Herby i pieczęcie miejscowości województwa śląskiego z 438 rycinami, Katowice 1939
Alfred Znamierowski: Pieczęcie i herby Śląska Cieszyńskiego. Górki Wielkie-Cieszyn: Instytut Heraldyczno-Weksylologiczny, Muzeum Śląska Cieszyńskiego w Cieszynie, 2011, s. 44. ISBN 978-83-922005-5-0.