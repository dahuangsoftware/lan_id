Žans Fransuā de Galo, grāfs de Laperūzs (franču: Jean François de Galaup, comte de La Pérouse; dzimis 1741. gada 23. augustā, miris visticamāk 1788. gadā) bija franču jūrasbraucējs, kura ekspedīcija pazuda Okeānijā, veicot pasaules apceļošanu.
Kara flotē no 15 gadu vecuma. Septiņgadu kara laikā ievainots Kiberonas līča kaujā. Komandējis fregati, franču flotei cīnoties pret angļiem ASV Neatkarības karā.
1785. gadā, Francijas karaļa Luija XVI iecelts par vadītāju ekspedīcijai, kuras uzdevums bija veikt ceļojumu apkārt zemeslodei. Divu kuģu ("Busole" un "Astrolabe") 114 cilvēku komandā tika iekļauti desmit zinātnieki. Komandā pieteicās arī 16 gadus vecais Napoleons Bonaparte, taču netika uzņemts.
1785. gada 1. augustā ekspedīcija no Brestas devās ceļā. Apbraucot Hornas ragu, 1786. gada 9. aprīlī ekspedīcija ieradās Lieldienu salā. Tālāk ceļš veda uz Havaju salām, Aļasku, Kaliforniju. Vēlāk, šķērsojot Kluso okeānu, Laperūzs ieradās Makao, 1787. gada 9.aprīlī - Manilā. Tālāk Laperūzs devās uz Sahalīnu un Kamčatku, kur 1787. gadā 7. septembrī sasniedza Petropavlovsku. 1787. gada 6. decembrī Laperūza ekspedīcija ieradās Samoa, kur vietējo iedzīvotāju uzbrukumā gāja bojā 12 cilvēku, to skaitā "Astrolabes" kapteinis. 1788. gada 24. janvārī Laperūzs ieradās Sidnejā, Austrālijā. 10. martā ekspedīcija devās tālākā ceļā, un ekspedīcijas tālākais liktenis precīzi nav zināms.
Tika organizētas vairākas glābšanas ekspedīcijas līdz 1826. gadā Vanikoro salā tika atrastas kuģa avārijas pēdas. 1964. gadā tika atrasts "Busoles" vraks un pierakstīta salinieku leģenda par kuģu bojāeju.
Ceļotāja vārdā nosaukts Laperūza šaurums.


== Ārējās saites ==
 Vikikrātuvē par šo tēmu ir pieejami multivides faili. Skatīt: Žans Fransuā de Laperūzs.