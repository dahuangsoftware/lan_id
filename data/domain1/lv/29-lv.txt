Āgra (angļu: Agra, hindi: आगरा, urdu: آ گرہ) ir pilsēta Indijā, Utarpradēšas štatā. Pilsēta atrodas Jamunas upes krastos, aptuveni 200 km uz dienvidaustrumiem no Indijas galvaspilsētas Deli. To 16. gadsimtā dibināja sultāns Sikandars Lodī un uz neilgu laiku bija Mogolu impērijas galvaspilsēta. 18. gadsimtā pilsēta bija džatu, marathu un atkal mogolu pakļautībā. 1803. gadā Āgru pakļāva briti. Britu Indijā no 1833. līdz 1868. gadam tā bija Āgras (vēlāk Ziemeļrietumu) provinces administratīvais centrs. 1857. gadā Āgra bija viens no indiešu sacelšanās centriem.
Āgra vislabāk zināma ar Tadžmahālu, kas 1983. gadā tika iekļauts UNESCO Pasaules mantojumu sarakstā. Tadžmahāls ir viens no vislabāk zināmajiem mogolu arhitektūras piemēriem. To 17. gadsimta vidū mogolu imperators Šahs Džahāns uzcēla par piemiņu savai mirušajai sievai. Vēl Pasaules mantojumu sarakstā ir iekļauts 16. gadsimtā Akbara Lielā valdīšanas laikā uzceltais Sarkanais forts.