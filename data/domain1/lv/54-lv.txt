Aivars Jerumanis (dzimis 1938. gada 5. jūlijā) ir latviešu politiķis, kādreizējais Latvijas goda konsuls Losandželosā.


== Biogrāfija ==
Aivars Jerumanis dzimis 1938. gada 5. jūlijā Aizputē. 1944. gadā ar vecākiem devies bēgļu gaitās uz Vāciju, 1951. gadā ģimene izceļoja uz ASV. 1961. gadā beidzis Renselāra Politehnisko institūtu Trojā Ņujorkas pavalstī, iegūstot civilo inženierzinātņu maģistra grādu. 1969. gadā beidzis Kolumbijas universitāti un ieguvis uzņēmējdarbības vadības maģistra grādu. No 1970. līdz 1974. gadam bijis padomnieks skaitļošanas tehnikas lietošanā vairākos uzņēmumos. No 1973. gada — skaitļošanas departamenta direktors filmu kompānijā MCA, no 1977. gada — Universal Pictures viceprezidents, no 1980. gada MCA tehnoloģiju un datoru daļas atbildīgais direktors.
1993. gadā no Kristīgo demokrātu savienības saraksta ievēlēts 5. Saeimā, jūlijā tika izvirzīts par kandidātu Valsts prezidenta vēlēšanās, pēc kurām atteicies no deputāta mandāta. Pēc paša Jerumaņa vārdiem, no deputāta mandāta viņš atteicies, jo Guntis Ulmanis (vēlēšanu uzvarētājs) esot solījis savas ievēlēšanas gadījumā nosūtīt Jerumani par vēstnieku Vatikānā. Ulmanis solījumu vēlāk nav turējis.
2007. gadā parlamentā neesošā Latviešu zemnieku savienība izvirzīja Aivaru Jerumani par Latvijas prezidenta amata kandidātu, taču viņš vēlēšanās nepiedalījās, jo, lai to izdarītu, kandidātu ir jānominē vismaz vienam Saeimas deputātam.


== Atsauces ==