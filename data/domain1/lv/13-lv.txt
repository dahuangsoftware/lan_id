Luiza Džonsone (angļu: Lousia Johnson; dzimusi 1998. gada 11. janvārī) ir angļu dziedātāja no Turrokas Eseksā, Lielbritānijā. 2015. gadā viņa uzvarēja šova "X-Faktors" divpadsmitajā sezonā. Tā kā Džonsone šovu uzvarēja 17 gadu vecumā, viņa ir līdz šim jaunākā "X-Faktora" uzvarētāja. Šova producents Saimons Kauels raksturoja Luizu kā labāko dziedātāju raidījuma vēsturē. Luiza dziedāja grupas Clean Bandit singlā Tears. Viņa pašlaik strādā pie sava debijas albuma, kuru paredzēts izdot 2016. gada decembrī.


== Agrīnā dzīve ==
Džonsone dzimusi 1998. gadā Eseksā. Viņas vecāki ir Deivids Džonsons un Liza Hākjarda.


== Karjera ==


=== 2015. gads—pašlaik: "X-Faktors" un debijas albums ===
2015. gadā Luiza pieteicās dalībai šovā "X-Faktors", dziedot grupas The Jackson 5 dziesmu Who's Lovin' You. Vēlāk Luiza atzina, ka dziesmu ir ļoti grūti dziedāt, bet viņa to izvēlējās, lai atstātu labu iespaidu. Viņa saņēma uzslavas no visiem četriem tiesnešiem un skatītājiem, tiekot tālāk uz nākamo atlasi — bootcamp. Pirmajā izaicinājumā viņa kopā ar grupu 4th Impact izpildīja dziesmu Proud Mary. Otrajā izaicinājumā Luiza dziedāja Sema Smita dziesmu Lay Me Down, tiekot uz sešu krēslu uzdevumu.
Džonsone sacentās meiteņu kategorijā bootcamp, un pēc publikas balsojuma par viņas mentoru kļuva Rita Ora. Pēc veiksmīgiem panākumiem sešu krēslu izaicinājumā viņa tika uz "tiesneša mājas" izaicinājumu. Rita Ora izaicinājumā valdošo atmosfēru raksturoja "kā zoodārzā", jo visi seši krēsli jau bija aizpildīti. Tiesnešu mājās Losandželosā viņa izpildīja dziedātājas Aretas Franklinas Respect Ritas Oras un popmūzikas dziedātājas Meganas Treinores priekšā. Šis priekšnesums ieguva mediju uzmanību, jo dziesmas izpildījuma laikā Luizai bija dažos kadros redzami atšķirīgi apavi, kas skatītājiem raisīja aizdomas, ka notiek krāpšanās. Šo pārbaudījumu Luiza veica veiksmīgi.
Pēc vairākiem dzīvās mūzikas šoviem Luiza kļuva par vienīgo sieviešu kārtas dalībnieci, visas pārējās tika izbalsotas ārā no šova. 12. decembra šovā viņa izpildīja duetu kopā ar savu mentoru Ritu Oru. Finālā Luiza izpildīja Boba Dilana Forever Young. 13. decembrī viņa uzvarēja "X-Faktoru", kļūstot par pirmo uzvarētāju meiteņu kategorijā kopš Aleksandras Burkas 2008. gadā un arī par jaunāko uzvarētāju, apsteidzot Džo Makelderiju, kas 2009. gadā uzvarēja 18 gadu vecumā.
Pēc uzvaras "X-Faktorā" Džonsone izdeva Forever Young kā singlu. Singls tika pārraidīts "X-Faktora" tiesneša Nika Grimšāva radio šovā, Good Morning Britain, Lorraine un This Morning radio pārraidēs pēc kārtas. 2015. gada 18. decembrī singls iekļuva Lielbritānijas singlu topa devītajā pozīcijā. Šī ir zemākā pozīcija, ar kādu šajā topā ir iekļuvis "X-Faktora" uzvarētāja debijas singls. To var daļēji izskaidrot ar to, ka Lielbritānijā dziesmu topiem informāciju ievāc no svētdienas līdz svētdienai, bet viņa par uzvarētāju kļuva piektdienā, tādēļ bija tikai 4 dienas singla izdošanai un iegādei. Nākamajā nedēļā singls bija nokrities līdz 12. vietai, kas ir zemākā pozīcija "X-Faktora" uzvarētāja singlam Ziemassvētku nedēļā. Kopumā Forever Young bija komerciāli neveiksmīgākais "X-Faktora" uzvarētājsingls, jo visi iepriekšējie singli bija sasnieguši dziesmu topa top 5.
2015. gada 18. decembrī Luiza Džonsone izpildīja Forever Young 2015. gada Text Santa raidījumā.
Bija norādes uz to, ka, atšķirībā no vairuma citu "X-Faktora" uzvarētāju, Luiza savu debijas albumu izdotu, cik ātri vien iespējams. Tomēr intervijās Luiza atzina: "Ja man tas nepatiks, es to neizdošu. Cilvēki mani atpazīs pēc tā albuma, tādēļ tam jābūt ideālam." 2016. gada 30. martā Džonsone atklāja, ka vienu no debijas albuma dziesmām sauks Ruin It with a Kiss.
2016. gadā Luiza, sadarbojoties kopā ar Clean Bandit, izdeva singlu Tears. Dziesma sasniedza augstas pozīcijas singlu topos — 1. vietu Izraēlā un Serbijā, 3. vietu Skotijā un Meksikā, 5. vietu Lielbritānijā, 6. vietu Latvijā, kā arī top 40 vietas tika sasniegtas vēl 10 valstu singlu topos. Nākamajā mēnesī Džonsone uzstājās Summertime Ball, kur viņa izpildīja Tears ar Clean Bandit un Over and Over Again ar Neitanu Saiku.


== Personīgā dzīve ==
Džonsone ir Anglijas futbola Premjerlīgas komandas West Ham United atbalstītāja.


== Diskogrāfija ==


=== Singli ===


==== Kā viesmākslinieks ====


== Koncerttūres ==
The X Factor Live Tour (2016. gads)
Capital's Summertime Ball with Vodafone (2016. gads)


== Atsauces ==