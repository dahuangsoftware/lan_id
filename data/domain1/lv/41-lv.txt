Latvijas hokeja izlasei 2011. gada Pasaules čempionātā bija 15. Pasaules čempionāts augstākajā divīzijā pēc kārtas. Turnīru Latvijas izlase uzsāka ar trim spēlēm grupu turnīrā, pēc kā sekoja trīs spēles grupā par palikšanu Elites divīzijā.
Latvijas izlases rezultatīvākais spēlētājs bija Miķelis Rēdlihs ar septiņiem rezultativitātes punktiem (1 vārti un 6 rezultatīvas piespēles), visvairāk vārtus izlases labā guva Mārtiņš Cipulis (6 vārti).


== Sastāvs ==


=== Spēlētāji ===
Pēdējoreiz atjaunots 2011. gada 5. maijā.


=== Personāls ===
Galvenais treneris:  Oļegs Znaroks (Vācija)
Trenera asistents:  Harijs Vītoliņš (Latvija)
Ģenerālmenedžeris:  Sandis Ozoliņš (Latvija)
Komandas vadība:
 Kirovs Lipmans (Latvija)
 Māris Baldonieks (Latvija)

Ekipējuma menedžeris:  Ēriks Bērziņš (Latvija)
Fizioterapeits:  Fjodors Mazurs (Latvija)
Fizioterapeits  Ansis Biedris (Latvija)
Ārsts:  Jānis Kvēps (Latvija)


== Turnīrs ==
Turnīru Latvijas izlase uzsāka 30. aprīlī ar spēli pret Čehijas izlasi. Iepriekšējās tikšanās reizēs pret Čehijas valstsvienību Pasaules čempionātos Latvijas izlasei nebija veiksmīgas, jo piecās iepriekšējās savstarpējās spēlēs tika izcīnīts tikai viens punkts (2006. gada Pasaules čempionātā Rīgā 1—1). Kā arī Latvijas izlase iepriekšējos 15 Pasaules čempionātus bija sākusi ar zaudējumu.
Latvijas izlase spēlē guva divus vārtus, taču piedzīvoja zaudējumu pret iepriekšējā čempionāta uzvarētājiem ar 2—4. Pirmos vārtus čempionātā Latvijas izlases labā guva Rīgas "Dinamo" uzbrucējs Lauris Dārziņš. Spēles pirmajā trešdaļā Artūrs Kulda pielietoja spēka paņēmienu pret Radeku Martīneku, kurš laukumu atstāja uz nestuvēm. Šis incidents tika izskatīts IIHF Disciplinārajā komisijā, kurā nolēma par A. Kuldas diskvalificēšanu uz trijām spēlēm. Par labāko Latvijas izlases spēlētāju tika atzīts pirmo vārtu autors Lauris Dārziņš.
Otro spēli Latvijas izlase aizvadīja 2. maijā pret Somijas izlasi. Vienīgo punktu Pasaules čempionātos pret Somiju Latvijas izlase pirms 2011. gada Pasaules čempionāta bija izcīnījusi par neizšķirtu 0—0 2008. gada Pasaules čempionātā Austrijā.
Spēles pamatlaikā visi vārti tika gūti vairākumā. Pamatlaiks noslēdzās ar neizšķirtu rezultātu (2—2), kas nozīmēja, ka abas komandas ir izcīnījušas vismaz vienu punktu. Spēles papildlaikā vārti netika gūti un spēle tika turpināta ar pēcspēles soda metienu sēriju. Latvijas hokejisti abus pirmos metienus nerealizēja, taču somu hokejisti abas reizes bija precīzi. Tādējādi spēle noslēdzās ar rezultātu 2—3. Par labāko Latvijas izlases spēlētāju tika atzīts Georgijs Pujacs.
Trešo grupu turnīra spēli Latvijas izlase aizvadīja 4. maijā pret Dānijas izlasi. Tajā tika zaudēts ar 2—3 pēcspēles soda metienos.
Latvija pēc grupu turnīra turpināja spēlēt Pasaules čempionāta G grupā (turnīrā par palikšanu Elites divīzijā). Turnīra formāts bija tāds pats kā priekšsacīkšu grupu turnīrā. Pirmo spēli Latvijas izlase aizvadīja 5. maijā pret Slovēnijas izlasi. Šajā spēlē tika piedzīvots zaudējums ar 2—5. Tas bija pirmais Latvijas izlases zaudējums Slovēnijas izlasei Pasaules čempionātos.
Lai saglabātu vietu Pasaules čempionātu augstākajā divīzijā, Latvijas izlasei atlikušajās divās spēlēs vajadzēja gūt uzvaras. Otrā spēle tika aizvadīta pret Baltkrievijas izlasi. Spēlē tika uzvarēts ar 6—3. Uzvara tika gūta arī pēdējā G grupas spēlē pret Austrijas izlasi (4—1).


=== Spēles ===


== Atsauces ==


== Ārējās saites ==
IIHF mājaslapa (angliski)