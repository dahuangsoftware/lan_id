Evaņģēlijs (sengrieķu: εὐαγγέλιον, euangelion; eu- — ‘labā’, -angelion — ‘vēsts’) ir stāsts par Jēzus Kristus dzīvi. Parasti ar šo vārdu saprot Jaunās Derības četrus kanoniskos evaņģēlijus — Mateja, Marka, Lūkas un Jāņa, kuri sarakstīti laikā starp m.ē. 65. un 80. gadu. Evaņģēliju autori tiek dēvēti par evaņģēlistiem. Pirmie trīs evaņģēliji tiek dēvēti par sinoptiskajiem (līdzīgajiem) evaņģēlijiem, jo stāstījums tajos ir līdzīgs. Ceturtajā, Jāņa evaņģēlijā, Jēzus tiek attēlots atšķirīgs. Kristietības pirmsākumos izplatījās arī citi, vēlāk sarakstīti evaņģēliji, kuri dažādu iemeslu dēļ netika iekļauti Jaunajā Derībā.


== Kanoniskie evaņģēliji ==
Mateja, Marka un Lūkas evaņģēliji vienā krājumā parādījās ap 150. gadu. Viens no pirmajiem, kas aizstāvēja uzskatu par četru evaņģēliju kanonu, bija Lionas bīskaps Irenejs (ap 185. gadu). Šo kanonu apstiprināja baznīcas koncils — Hiponas koncils 393. gadā.
Šobrīd dominē uzskats, ka vecākais no kanoniskajiem evaņģēlijiem ir Marka evaņģēlijs, savukārt Mateja un Lūkas evaņģēliji sastāv no šī evaņģēlija fragmentiem, kā arī fragmentiem no kāda kopīga avota, kurš zudis vēstures gaitā. Jāņa evaņģēlijs ticis sarakstīts pēdējais. Tiek uzskatīts, ka kanoniskie evaņģēliji tika sarakstīti grieķu valodā.


== Atsauces ==