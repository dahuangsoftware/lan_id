Hosē Ortega i Gasets (spāņu: José Ortega y Gasset, dz. 1883. gada 9. maijā Madridē, Spānijā, m. 1955. gada 18. oktobrī) bija spāņu filozofs un kritiķis.
Dzimis 1883. gada 9. maijā Madridē, viņa tēvs bija laikraksta "El Imparcial" vadītājs, savukārt pats laikraksts piederēja Hosē mātes ģimenei.
Laikā no 1891. līdz 1897. gada mācījies pie jezuītiem Malagā, kur apguvis latīņu un sengrieķu valodas. 1897.-1898. apmeklējis Deusto universitāti Bilbao, 1898.—1904. — Komplutense universitāti Madridē, iegūstot doktora grādu filozofijā. No 1905. līdz 1907. gadam turpinājis studijas Vācijā — Leipcigā, Nirnbergā, Ķelnē, Berlīnē un Marburgā. Tieši Marburgas universitātē ietekmējies no vācu filozofijas skolas - neokantisma pārstāvjiem Hermana Koena, Paula Natorpa un Martīna Heidegera, kā arī citiem.
Atgriezies Spānijā, 1909. gadā Ortega i Gasets kļuva par filozofijas, loģikas un ētikas profesoru, bet no 1910. līdz pilsoņu karam 1936. gadā bija Komplutense universitātes Metafizikas katedras vadītājs.
1917. gadā Ortega i Gasets sāka publicēties laikrakstā "El Sol", kur eseju sērijā publicēja darbus "Bezmugurkaulainā Spānija" (España invertebrada) un "Masu sacelšanās" (La rebelión de las masas), pēdējais atnesa viņam starptautisku atzinību. 1923. gadā viņš nodibināja žurnālu "Revista de Occidente", kas darbojās līdz 1936. gadam.
Sākoties pilsoņu karam, Ortega i Gasets pameta valsti, dzīvoja Francijā, Holandē, Argentīnā un Portugālē līdz Otrā pasaules kara beigām. Pēc tam dzīvojis Spānijā un Portugālē līdz pat nāvei Madridē 1955. gada 18. oktobrī.
Uzskatījis, ka Rietumu civilizācijas pagrimuma cēlonis ir komunisms un fašisms. Stipri ietekmējis Spānijas filozofijas domu 20. gadsimta sākumā.


== Atsauces un piezīmes ==


== Ārējās saites ==
 Vikikrātuvē par šo tēmu ir pieejami multivides faili. Skatīt: Hosē Ortega i Gasets.
Hosē Ortega i Gasets (1883 - 1956), Marks Ņečajevs, raksts portālā ¼ Satori
Hosē Ortegas i Gaseta fonds (spāniski)
Hosē Ortegas i Gaseta darbi Moškova bibliotēkā (krieviski)