Kaspars Gorkšs (dzimis 1981. gada 6. novembrī Rīgā) ir profesionāls latviešu futbolists, spēlē aizsarga pozīcijā, Latvijas izlases kapteinis. Pašlaik (2017) pārstāv Latvijas klubu Riga FC.


== Klubu karjera ==
Karjeru K. Gorkšs uzsāka Rīgas "Auda" sastāvā, kā sastāvā guva 9 vārtus 77 spēlēs. 2002. gadā viņš parakstīja līgumu ar Zviedrijas Allsvenskan līgas klubu Veksjes "Östers", vēlāk pārgāja uz Sēdertēljes "Assyriska" klubu 2005. gadā.
2006. gadā viņš atgriezās Latvijā, parakstot līgumu ar FK Ventspils. 2006. gada sezonā viņš guva 5 vārtus un kļuva par Latvijas čempionu. Ventspils kluba sastāvā viņš spēlēja 2006.—2007. gada UEFA kausa sezonas otrās kvalifikācijas kārtas spēlē pret Anglijas Premjerlīgas klubu Newcastle United. 2007. gada 1. janvārī K. Gorkšs pievienojās Anglijas futbola čempionāta klubam Blackpool. 2007. gada 20. augustā viņš pirmoreiz tika iekļauts čempionāta nedēļas simboliskajā izlasē. Astoņas dienas vēlāk viņš guva savus pirmos vārtus Anglijas kluba sastāvā līgas kausa otrās kārtas spēlē pret Derby County. Spēlē gūtie divi vārti (vieni pamatlaikā, otrie — papildlaikā) ļāva Blackpool pēcspēles 11 m sitienu sērijā uzvarēt ar 7—6. 1. oktobrī K. Gorkšs atkal tika iekļauts Līgas čempionāta nedēļas simboliskajā izlasē.
K. Gorkšs pirmos vārtus Blackpool sastāvā līgas spēlēs guva uzvarā pār Scunthorpe United 2007. gada 10. novembrī (spēles gala rezultāts: 1—0). 2007. gada 29. decembrī viņš tika atzīts par Latvijas otru gada labāko futbolistu aiz Vitālija Astafjeva. 2008. gada 25. februārī viņš trešo reizi karjerā tika iekļauts nedēļas simboliskajā izlasē kopā ar savu komandas biedru Stīvenu Makfī. Ceturto reizi šo godu Latvijas futbolists izpelnījās 10. martā. 6. maijā K. Gorkšs tika atzīts Blekpūles kluba gada labāko spēlētāju. Jau nākamajā dienā klubs izvēlējās pagarināt līgumu ar futbolistu uz vienu gadu.
Pēc aizvadītās pirmās pilnās sezonas Anglijā, kurā viņš kļuva par stabilu pamatsastāva spēlētāju un guva 7 vārtus, medijos izskanēja ziņas par K. Grokša iespējamo pāreju uz kādu citu klubu. Interesi par spēlētāju izrādīja Skotijas Premjerlīgas klubs Rangers, kā arī Čempionāta līgas klubi Burnley, Crystal Palace, Norwich City, Preston North End un Watford, taču pats futbolists pāreju uz citu klubu noliedza. 29. maijā gan K. Gorkšs, gan viņa komandas biedrs Vess Hūlehans tika izvirzīti pārejai uz Norwich City.
12. jūnijā Londonas "Queens Park Rangers" (QPR) izrādīja oficiālu vēlmi parakstīt līgumu ar K. Gorkšu, taču 18. jūnijā Blekpūles klubs nosūtīja vēstuli Futbola Asociācijai un Futbola līgai, ka "Queens Park Rangers" veicis nelegālas darbības. 18. jūnijā Futbola līga apstiprināja, ka šī pāreja nenotiks, ja atklāsies, ka QPR veicis nelegālas darbības un šī lieta tiks nodota izskatīšanai disciplinārajā komisijā. 4. jūlijā Latvijas masu medijos izskanēja nepareiza informācija, ka K. Gorkšs ir parakstījis līgumu ar QPR. Klubs savā oficiālajā mājaslapā informēja, ka viņiem ir dota atļauja veikt pārrunas ar K. Gorkšu. Šo informāciju gan noliedza Blackpool prezidents Karls Oistons. Vēlāk "Queens Park Rangers" izplatītā informācija mājaslapā tika izņemta.
28. jūlijā Gorkšs tomēr par 250 000 sterliņu mārciņām pārgāja uz Londonas "Queens Park Rangers". Savus pirmos vārtus kluba sastāvā viņš guva 2009. gada 7. novembrī.
2010. gada septembrī viņš pagarināja līgumu ar "Queens Park Rangers" uz diviem gadiem. 2011. gadā klubs kvalificējās 2011.—2012. gada Anglijas Premjerlīgas sezonai.
2011. gada 24. augustā viņš parakstīja trīs gadu līgumu ar Reading. Klubā viņš debitēja 27. augustā. Tā sastāvā viņš 2011.—2012. gada sezonā uzvarēja Pirmās līgas čempionātā un kvalificējās Premjerlīgai. 2012. gada 18. augustā viņš debitēja Anglijas Premjerlīgā, kļūstot par piekto Latvijas futbolistu, kas spēlējis šajā līgā. 2012. gada 4. novembrī viņš guva arī savus pirmos vārtus Premjerlīgā.
2013. gada 12. februārī Gorkšs pievienojās Anglijas čempionāta klubam Wolverhampton Wanderers ar nomas līgumu līdz sezonas beigām ar iespēju slēgt pastāvīgu līgumu. Viņš aizvadīja 15 spēles, bet komanda tika pazemināta un Gorkšs atgriezās Reading sastāvā.
2014. gada maijā tika ziņots, ka Reading nepagarinās līgumu ar Gorkšu. Lai arī Kasparam ilgstoši neizdevās atrast jaunu klubu, viņš aizvadīja vairākas spēles Latvijas izlasē. Decembrī Gorkšs noslēdza īstermiņa līgumu ar Anglijas pēc spēka trešā līgas klubu Kolčestras "United". Klubā Gorkšs aizvadīja 7 spēles, gūstot vienus vārtus, bet janvāra beigās noslēdza līgumu ar Grieķijas Superlīgas klubu FK Ergotelis.
2017. gada februārī Gorkšs parakstīja līgumu ar Virslīgas klubu Riga FC.


== Karjera izlasē ==
K. Gorkšs ir spēlējis Latvijas U-21 izlasē. Latvijas nacionālajā valstsvienībā debitējis 2005. gada 24. decembrī pret Taizemes izlasi 36. ikgadējā Karaļa kausa izcīņā. Taču izlases sastāvā nostiprinājās 2006. gada rudenī. 2006. gada 11. oktobrī K. Gorkšs 2008. gada Eiropas čempionāta kvalifikācijas turnīrā pret Ziemeļīriju nospēlēja otro puslaiku, nomainot Māri Smirnovu. 2007. gada februārī viņš spēlēja izlases sastāvā ikgadējā Kipras starptautiskajā futbola turnīrā. 6. februārī viņš aizvadīja pilnu spēli turnīra pusfinālā pret Bulgāriju, spēlē tika gūta uzvara ar 2—0. Nākamajā dienā viņš aizvadīja spēli par trešo vietu ar Ungāriju, kurā tika piedzīvots zaudējums ar 0—2. Savus pirmos vārtus Latvijas izlases sastāvā K. Gorkšs guva 2007. gada 17. oktobrī pret Dāniju.
2010. gada septembrī pirms 2012. gada Eiropas čempionāta kvalifikācijas turnīra K. Gorkšs komandas iekšējā balsojumā tika iecelts par izlases kapteini, nomainot Vitāliju Astafjevu, kurš bija izlases kapteinis vairāk nekā vienpadsmit gadus.


== Privātā dzīve ==
K. Gorkšs dzimis 1981. gada 6. novembrī Rīgā. Viņam ir divi bērni. Meita Luīze piedzima 2005. gadā un viņa dēls Patriks dzimis 2007. gada 16. oktobrī Rīgā. K. Gorkša abi brāļi, Jorens un Rihards, arī ir futbolisti, spēlē K. Gorkša bijušajā klubā FK Auda, viņu tēvs Juris ir kluba prezidents.


== Sasniegumi ==
Latvijas čempions — 1 (2006)
Anglijas futbola pirmās līgas play-off fināla uzvarētājs — 1 (2006—07)
Latvijas gada labākais futbolists — 2 (2009, 2010)


== Atsauces ==


== Ārējās saites ==
FIFA profils (angliski)
WorldFootball profils (angliski)
Soccerbase spēlētāja profils (angliski)
National-Football-Teams profils (angliski)
Transfermarkt spēlētāja profils (angliski)
Queens Park Rangers profils (angliski)
Sky Sports profils (angliski)
Profile at the Latvijas Futbola federācijas profils
Football.co.uk profils (angliski)
Twitter profils
LFF profils