Gērijs Endrjū Spīds (angļu: Gary Andrew Speed, 1969. gada 8. septembris — 2011. gada 27. novembris) bija Velsas futbola spēlētājs un vēlāk arī treneris. Līdz savai aiziešanai no Velsas futbola izlases 2004. gadā viņš bija tās kapteinis. Viņš joprojām ir Velsas izlasē visvairāk spēļu aizvadījušais laukuma spēlētājs un otrais šādā vērtējumā, ņemot vērā arī vārtsargus. Izlasē viņš laika posmā no 1990. līdz 2004. gadam aizvadīja 85 spēles, gūstot 4 vārtus.
Spīds profesionālā līmenī pārstāvēja Leeds United, Everton, Newcastle United, Bolton Wanderers un Sheffield United klubus. Viņa karjerā reti gadījās savainojumi un diskvalifikācijas un tas palīdzēja viņam uzstādīt rekordu par visvairāk aizvadītajām spēlēm Anglijas Premjerlīgā, sasniedzot 535 spēles. To vēlāk pārspēja Deivids Džeimss. Skaitot līgas un kausu spēles, viņš Anglijā aizvadīja 840 spēles.
2010. gadā Spīds kļuva par Sheffield United galveno treneri, bet pameta klubu pēc vairākiem mēnešiem, lai vadītu Velsas nacionālo izlasi.
2011. gada 27. novembrī par Spīda pašnāvību paziņoja Velsas Futbola asociācija un paziņojumam sekoja viņa līdzgaitnieku un sabiedrībā zināmu personu līdzjūtības apliecinājumi.


== Atsauces ==