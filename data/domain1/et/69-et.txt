Märts 2016, kroonika
2016. aasta märts algas teisipäeval ja lõppes 31 ööpäeva hiljem neljapäeval.


== 1. märts ==
2016. aasta Ameerika Ühendriikide presidendivalimised: Ameerika Ühendriikides oli niinimetatud superteisipäev, mil toimusid üheaegselt eelvalimised 13 osariigis. Vabariiklastest oli edukaim ettevõtja Donald Trump, kes võitis valimised kokku seitsmes osariigis; senaator Ted Cruz võitis valimised kahes ja senaator Marco Rubio ühes osariigis. Demokraatidest võitis Hillary Clinton valimised seitsmes ja senaator Bernie Sanders neljas osariigis.
Ameerika Ühendriikides New Yorgi osariigis Ripley linnas sõitis teel välja ettevõtte Norfolk Southern 34 vaguniga kaubarongi 16 vagunit. Kahes lekkima hakanud tsisternvagunis veeti etanooli. Järgmise päeva varahommikul evakueeriti enam kui 50 õnnetuse piirkonda jäänud maja elanikud.
Lõuna-Aafrika Vabariigi parlamendis toimus hääletus korruptsioonis kahtlustatava president Jacob Zuma umbusaldamiseks. Presidendi umbusaldamist toetas 99 saadikut, vastu oli 225, seega sai ta ametis jätkata.
Omaanis toimunud bussiõnnetuses hukkus 18 ja sai vigastada veel 16 inimest. Hukkunute seas olid lisaks omaanlastele ka Jeemeni, Pakistani ja Saudi Araabia kodanikud.
Suurbritannia kaitseminister Michael Fallon teatas, et saadab Tuneesiasse umbes 20 Suurbritannia sõdurit, kelle ülesanne on aidata ja koolitada Tuneesia sõdureid illegaalse piiriületamise tõkestamisel Liibüast.
Sõda Donbassis: Ukrainas Luganski oblastis Novotoškivske ja Hirne külade vahel lasti õhku Ukraina sõdureid transportinud veoauto. Hukkus kolm ja sai vigastada veel kaks sõdurit.
Ukraina valitsus andis välja määruse, millega keelati riigiametnikel avalikult kritiseerida riigiasutuste ja teiste riigiametnike tööd. Keeld on osa ametnike uuest eetikakoodeksist.
Eestis Tallinnas tõusis ühistranspordis müüdavate ükspiletite hind.
Kaitsepolitseiamet pidas 48 tunniks kinni Eesti Raudtee side- ja turvanguameti juhataja Indrek Sülla, keda kahtlustati hanketegevuse reeglite rikkumises.
Tallinna Sadama juhatuse esimehena alustas tööd Valdo Kalm.


== 2. märts ==
Euroopa rändekriis: Euroopa Liit teatas otsusest eraldada kolme aasta kestel liikmesriikidele rändekriisiga toimetulekuks kokku 700 miljonit eurot erakorralist humanitaarabi. Abi andmisel prioritiseeritakse vähemalt esialgu Kreekat, mida tabanud põgenike tulv on kõige suurem.
Hispaania parlament ei kinnitanud Pedro Sánchezt riigi uueks peaministriks; tema kandidatuuri toetas 130 ja vastu oli 219 parlamendi liiget.
Indoneesiale kuuluvat Sumatra saart tabas 7,8-magnituudine maavärin. Tsunamiohu tõttu evakueeriti suur osa Padangi sadamalinnast, kuid tsunamit ei tekkinud. Maavärina epitsenter asus Padangi linnast 808 km edelas.
Liibanoni parlamendis toimus 36. katse riigile presidenti valida, mis kvoorumi puudumisel taas ebaõnnestus. Järgmine valimiste voor määrati 23. märtsiks.
Rahvusvahelisest Kosmosejaamast jõudsid Maale tagasi seal 340 päeva veetnud astronaudid Scott Kelly ja Mihhail Kornijenko.
Venemaa president Vladimir Putin rahuldas Tveri oblasti kuberneri Andrei Ševeljovi tagasiastumispalve ja määras kuni valimisteni kuberneri kohusetäitjaks Igor Rudenja.
Venemaal Moskvas algasid Eesti džässi päevad.
Ühinenud Rahvaste Organisatsiooni kõrge ametnik avaldas anonüümselt oma hinnangu, mille kohaselt on kaks aastat kestnud Lõuna-Sudaani kodusõjas hukkunud vähemalt 50 000 inimest ja veel 2,2 miljonit inimest olnud sunnitud põgenema oma kodudest.
ÜRO Julgeolekunõukogu kiitis ühehäälselt heaks uued majandussanktsioonid Põhja-Korea vastu. Edaspidi on kogu Põhja-Koreasse sisenev ja sealt väljuv kaup allutatud rahvusvahelisele kontrollile. Täiendavalt lisati nn "musta nimekirja" 16 Põhja-Korea füüsilist ja 12 juriidilist isikut.
Eestisse saabus kahepäevasele visiidile Läti peaminister Māris Kučinskis, kes kohtus visiidi raames Eesti peaministri Taavi Rõivasega ja presidendi Toomas Hendrik Ilvesega. Tegemist oli Läti peaministri esimese ametliku välisvisiidiga.
Eesti president Toomas Hendrik Ilves alustas viis päeva kestnud töövisiiti Suurbritannias Londonis, mille raames ta külastas Cambridge'i Ülikoolis õppivaid Eesti üliõpilasi ja pidas ettekande rahvusvahelises mõttekojas Chatham House.
Eesti suursaadik Ungaris Rein Oidekivi esitas Budapestis Ungari presidendile János Áderile oma volikirja.
Eestis anti üle Friedebert Tuglase novelliauhinnad, mille pälvisid seekord Maimu Berg ja Jüri Kolk.
Tallinnas toimus Eesti Tööandjate Liidu aastakonverents Tuulelohe Lend.


== 3. märts ==
2016. aasta Ameerika Ühendriikide presidendivalimised: Michigani osariigis Detroitis toimus Vabariikliku Partei presidendikandidaadi kandidaatide 11. valimisdebatt, kus osalesid Donald Trump, Ted Cruz, Marco Rubio ja John Kasich. Debati kandis üle telekanal Fox News Channel ja seda vaatas 16,9 miljonit inimest.
Ameerika Ühendriikide president Barack Obama pikendas ühe aasta võrra Venemaale kehtestatud majandussanktsioone.
Jamaica peaministrina astus ametisse Andrew Holness.
Süüriat tabas ulatuslik üleriigiline elektrikatkestus.
Türgis İstanbulis Bayrampașa linnaosas ründasid kaks relvastastud naist politseijaoskonda. Tulevahetuses politseinikega said mõlemad ründajad surma, haavata sai ka kaks politseinikku. Vastutuse rünnaku eest võttis äärmusvasakpoolne liikumine Revolutsiooniline Rahvavabastusarmee-Rinne.
Uus-Meremaal algas rahvahääletuse teine voor riigilipu valimiseks. Hääletuse teises voorus saavad inimesed valida esimeses voorus enim hääli kogunud uue lipu kavandi ja praeguse riigilipu vahel.
Eesti valitsus pidas väljasõiduistungi Ida-Virumaal Narvas. Istungil langetati mitu Ida-Virumaa majandusolukorda puudutavat otsust nagu põlevkivi kaevandamisega seotud ressursi- ja keskkonnatasude ajutine vähendamine 2016. aasta juulist kuni 2018. aasta alguseni.
Eesti haridus- ja teadusminister Jürgen Ligi alustas kahepäevast visiiti Saksamaal Berliinis, et osaleda Majanduskoostöö ja Arengu Organisatsiooni rahvusvahelisel õpetajahariduse tippkohtumisel.
Eesti suursaadik Tuneesias Alar Streimann andis Tuneesia presidendile Muḩammad al-Bājī Qā‘id as-Sabsīle üle oma volikirja.
Eesti Advokatuuri üldkogu tühistas vandeadvokaadi vanemabi Alla Raudsepa advokatuurist välja heitmise. Raudsepp oli kohtulikult süüdi mõistetud oma kliendi vassimisele kihutamises.


== 4. märts ==
Ameerika Ühendriikides keeldus Alabama osariigi ülemkohus menetlusse võtmast taotlust, millega sooviti tõkestada samasooliste abielude sõlmimist osariigi territooriumil. Osariigi ülemkohtunike enamus leidis, et taotluse rahuldamine tähendaks Ameerika Ühendriikide Ülemkohtu 2015. aasta otsuse sihilikku eiramist.
Belgias Brüsselis toimus Euroopa Liidu keskkonnanõukogu istung, kus Eestit esindas keskkonnaminister Marko Pomerants.
Brasiilias peeti riikliku naftafirmaga Petrobras seotud korruptsiooni uurimise käigus kinni riigi endine president Luiz Inácio Lula da Silva.
Euroopa Liit ühines ÜRO Julgeolekunõukogu kehtestatud täiendavate sanktsioonidega Põhja-Korea vastu.
Euroopa rändekriis: Sloveenia parlament kiitis heaks seadusemuudatuse, mis peaks oluliselt kiirendama asüülitaotluste menetlemist.
Hispaania peaministrikandidaat Pedro Sánchez ei saanud ka teistkordsel hääletusel parlamendis ametisse astumiseks vajalikku toetust; tema kandidatuuri toetas 131 ja selle vastu oli 219 parlamendi liiget.
Jeemenis Adeni linnas ründasid neli relvastatud meest vanadekodu. Rünnakus hukkus vähemalt 15 inimest, nende seas ka neli vanadekodus töötanud India päritolu katoliku nunna.
Moldova konstitutsioonikohus tunnistas vajalikuks senise presidendivalimiste korra muutmise. Kui seni valis presidendi riigi parlament ja valimiste võitmiseks oli vajalik 60-protsendiline häälteenamus, siis kohus asendas senise süsteemi üldrahvalike otsevalimistega.
Põhja-Korea kõrgeim juht Kim Chŏng-un andis korralduse seada riigi tuumarelvad sellisesse valmisolekusse, et neid oleks võimalik igal ajal kasutada.
Samoas toimusid parlamendivalimised. Absoluutse enamuse sai Inimõiguste Kaitse Partei, mis võitis 49-kohalises parlamendis 44 kohta. Kolm kohta sai Tautua Samoa Partei ja kaks kohta läks parteitutele kandidaatidele.
Türgis võeti prokuratuuri korraldusel riigi kontrolli alla Ameerika Ühendriikides resideeriva islamivaimuliku Fethullah Güleniga seotud ajaleht Zaman, mis on ühtlasi riigi suurim päevaleht. Ajalehe toimetuse ees toimunud Güleni toetajate meeleavalduse ajas politsei pisargaasi ja veekahuritega laiali.
Eesti peaminister Taavi Rõivas oli visiidil Läänemaal.


== 5. märts ==
2016. aasta Ameerika Ühendriikide presidendivalimised: Ameerika Ühendriikide viies osariigis toimusid järjekordsed eelvalimised, sündmus, mis on tuntud superlaupäeva nime all. Vabariikliku Partei eelvalimised võitis Louisiana ja Kentucky osariikides ettevõtja Donald Trump, Kansase ja Maine'i osariikides senaator Ted Cruz. Demokraatliku Partei eelvalimised võitis Kansase ja Nebraska osariikides senaator Bernie Sanders, Louisiana osariigis Hillary Clinton.
Ameerika Ühendriikide õhujõud korraldasid rünnaku Somaalias tegutseva äärmusliku islamiliikumise Ash-Shabāb väljaõppelaagrile. Väidetavalt hukkus rünnakus üle 150 islamiliikumise võitleja.
Hondurase pealinnas Tegucigalpas avasid politseivormidesse riietatud mehed tule linna kirdeosa ühes piljardisaalis. Tulistamises hukkus kaheksa inimest, lisaks suri kaks haavatut veel hiljem haiglas. Vigastatute koguarvu ei avalikustatud.
Slovakkias toimusid parlamendivalimised. Valimised võitis ka seni võimul olnud erakond Suund – Sotsiaaldemokraatia, mis kaotas küll üksi valitsemiseks vajaliku enamuse, saades 150-kohalises parlamendis 49 kohta (28,3% häältest). Paremuselt teise tulemuse saavutas erakond Vabadus ja Solidaarsus, mis sai 12,1% häältest ja 21 kohta parlamendis. Valimisaktiivsus oli 59,8%.
Türgi peaminister Ahmet Davutoğlu viibis ametlikul visiidil Iraani pealinnas Teheranis.
Türgis İstanbulis jätkusid meeleavaldused valitsuse poolt üle võetud suurima päevalehe Zaman toimetuse hoone ees. Politsei kasutas meeleavaldajate vastu pisargaasi ja kummikuule.
Tallinnas Saku Suurhallis toimunud lauluvõistluse Eesti Laul 2016 finaali võitis Jüri Pootsmann lauluga "Play". See laul esindab Eestit ka 2016. aasta Eurovisiooni lauluvõistlusel.


== 6. märts ==
2016. aasta Ameerika Ühendriikide presidendivalimised:
Maine'i osariigis toimusid Demokraatliku Partei eelvalimised ja Puerto Ricos Vabariikliku Partei eelvalimised. Demokraatidest võitis senaator Bernie Sanders, vabariiklastest senaator Marco Rubio.
Saksamaa asekantsler ja majandusminister Sigmar Gabriel nimetas ajalehes Die Welt ilmunud intervjuus Vabariikliku Partei presidendikandidaadi seni populaarseimat kandidaati Donald Trumpi parempopulistiks, kelle vaated ohustavad maailma rahu ja õitsengut.

Beninis toimusid presidendivalimised. Algselt veebruari lõpus toimuma pidanud valimised lükati nädala võrra edasi venituste tõttu valijakaartide jagamisel. Valimistel ei kogunud ükski kandidaat võitmiseks vajalikku absoluutset hääleenamust; 20. märtsil toimuvasse valimiste teise vooru pääsesid edasi 28,4% valijate toetuse pälvinud Lionel Zinsou ja 24,8% häältest saanud Patrice Talon. Valimisaktiivsus oli 64%.
Gruusia pealinnas Thbilisis toimus tuhandete osavõtjatega meeleavaldus, millel protesteeriti Gruusia valitsuse ja Venemaa riikliku gaasiettevõtte Gazprom vahel sõlmitud lepingu vastu. Meeleavalduse korraldas poliitiline opositsioon, mille sõnul seab gaasitarnete leping Gruusia sõltuvusse Venemaast.
Iraagis Bagdadist lõunas Al-Ḩillah' linna juures asuvas politsei kontrollpunktis korraldatud autopommi plahvatuses hukkus vähemalt 60 inimest ja veel üle 70 inimese sai vigastada. Vastutuse rünnaku eest võttis äärmuslik islamiliikumine Islamiriik.
Iraanis mõisteti surma 2013. aastal maksupettuste ja korruptsiooni süüdistuse alusel vahistatud miljardär Babak Zanjani. Tegemist oli siiski madalama astme kohtu otsusega, mida on võimalik edasi kaevata.
Eestis Tallinnas Vabaduse väljakul toimus meeleavaldus, millega avaldati toetust Venemaal vangistuses olevale Ukraina õhujõudude piloodile Nadija Savtšenkole. Suur meeleavaldus Savtšenko toetuseks toimus samaaegselt Ukraina pealinnas Kiievis, kus meeleavaldajad liikusid Maidan Nezaležnosti väljakult Venemaa saatkonna ette ja loopisid seda munadega.


== 7. märts ==
Belgias Brüsselis toimus Euroopa Ülemkogu erakorraline kohtumine, kus osales ka Eesti peaminister Taavi Rõivas. Kohtumisel kiideti põhimõtteliselt heaks Türgi plaan Euroopa Liitu saabuva immigratsiooni piiramiseks, mille kohaselt võtab Türgi edaspidi tagasi kõik oma territooriumilt saabuvad pagulased ning saab vastutasuks Euroopa Liidult suuremat rahalist toetust, kiirendatud korras viisavabaduse sisseseadmise ja liitumisläbirääkimised Euroopa Liiduga.
Belgias Brüsselis algas euroala ja Euroopa Liidu rahandusministrite kahepäevane kohtumiste sari, kus Eestit esindasid rahandusminister Sven Sester ja rahandusministeeriumi asekantsler Märten Ross.
El Salvadori ülemkohus otsustas, et riigi endine president Antonio Saca peab minema kohtu alla süüdistatuna ebaseaduslikus rikastumises. Saca oli oma ametiaja lõpuks omandanud 5 miljonit USA dollarit, mille päritolu ta ei suutnud selgitada.
Haiti peaminister Fritz Jean tegi teatavaks oma valitsuskabineti koosseisu, kus ta võttis endale ühtlasi ka kaitse- ja siseministri portfelli.
Jamaical vannutati ametisse peaminister Andrew Holnessi valitsuskabinet, kus peaministrile endale kuulub ka kaitseministri portfell.
Põhja-Korea riiklik uudisteagentuur KCNA nimetas Ameerika Ühendriikide ja Lõuna-Korea iga-aastast ühist sõjaväeõppust ettekäändeks sõjategevusele Põhja-Korea vastu ning lubas anda muuhulgas tuumarelvi kasutades mõlemale riigile ennetava sõjalise löögi.
Tuneesias Liibüa piiri lähistel asuvas Ben Guerdani linnas ründasid islamistid sõjaväe ja politsei kontrollpunkte. Rünnakutes hukkus kokku 50 inimest, kelle seas oli ka mitmeid tsiviilisikuid.
Türgi võimud võtsid İstanbulis oma kontrolli alla Ameerika Ühendriikides resideeriva islamivaimuliku Fethullah Güleniga seotud uudisteagentuuri Cihan.
Eesti president Toomas Hendrik Ilves kutsus tagasi Eesti suursaadiku Montenegros ja Serbias Arti Hilpuse ning nimetas tema asemele Daniel Erik Schaeri. Samuti kutsus ta tagasi Eesti suursaadiku Araabia Ühendemiraatides Andre Punga ja nimetas tema asemel uueks suursaadikuks Sander Soone.
Eestis Tallinna Ülikoolis algas kahepäevane narkokriminaalpoliitika konverents "Uimastid, kuritegu ja karistus – kuhu tõmmata piirid?", mille avas justiitsminister Urmas Reinsalu.


== 8. märts ==
2016. aasta Ameerika Ühendriikide presidendivalimised: Ameerika Ühendriikides toimuvad järjekordsed eelvalimised – Vabariikliku Partei eelvalimised Hawaii, Idaho, Michigani ja Mississippi osariikides, Demokraatliku Partei eelvalimised Michigani ja Mississippi osariikides. Vabariiklastest võitis Hawaii, Michigani ja Mississippi osariikides ettevõtja Donald Trump, Idaho osariigis senaator Ted Cruz; demokraatidest võitis Mississippis Hillary Clinton ja Michiganis senaator Bernie Sanders.
Iisraelis Jaffas ja Tel Avivis toimunud palestiinlaste noarünnakutes hukkus üks ameerika turist ja sai haavata veel 12 inimest. Samal päeval oli Iisraeli visiidile saabunud Ameerika Ühendriikide asepresident Joe Biden, kelle perekond oli rünnaku ajal einestamas samas piirkonnas.
Lõuna-Korea kehtestas ühepoolsed sanktsioonid 30 ettevõtte ja 40 eraisiku vastu, keda peetakse seotuks Põhja-Korea tuuma- ja raketiprogrammidega. Sanktsioonide hulka kuulub nende äri- ja finantstegevuse keelustamine Lõuna-Koreas, samuti kõigi nende Lõuna-Koreas asuvate varade külmutamine. Tegemist oli esimese korraga, mil Lõuna-Korea kehtestas välisriikide füüsiliste ja juriidiliste isikute vastu nimelised sanktsioonid.
Eesti välisminister Marina Kaljurand kohtus Washingtonis Ameerika Ühendriikide riigisekretäri John Kerryga.


== 9. märts ==
Brasiilia riigiprokuratuur esitas riigi endisele presidendile Luiz Inácio Lula da Silvale ametliku süüdistuse. Lula oli kinni peetud 4. märtsil. Süüdistuse sisu ei avalikustatud, kuid see esitati käimasoleva üleriigilise rahapesu juurdluse raames.
Euroopa rändekriis: Makedoonia politsei teatas, et sulges täielikult Makedoonia piiri illegaalsetele immigrantidele. Makedoonia otsus järgnes Horvaatia, Serbia ja Sloveenia eelmise päeva teadaandele, mille kohaselt otsustasid need kolm riiki kehtestada migrantide sisenemisele täiendavad piirangud.
Iraani Islamirevolutsiooni Valvurite Armee testis taas kord kahte ballistilist raketti, mis eliitüksuse enda sõnul on võimelised tabama Iisraeli territooriumi. Sarnased raketikatsetused viidi läbi ka eelmisel päeval.
Kanada peaminister Justin Trudeau alustas riigivisiiti Ameerika Ühendriikides. Trudeau oli pärast 19-aastast vaheaega esimene Kanada peaminister, kes Ameerika Ühendriike ametlikult külastas.
Kiribatil toimusid presidendivalimised. Valimised võitis umbes 60% häältest Taneti Maamau, tema vastaskandidaadid Rimeta Beniamina ja Tianeti Ioane said vastavalt 38,5% ja 1,5% häältest.
Palestiina halduskeskuses Rām Allāh's kohtusid Ameerika Ühendriikide asepresident Joe Biden ja Palestiina omavalitsuse president Maḩmūd ‘Abbās. Kohtumise üheks keskseks teemaks oli palestiinlaste ja juutide vahel oktoobris 2015 vallandunud ja jätkuvalt kestev vägivallalaine.
Peruu keskvalimiskomisjon tühistas tehnilistel põhjustel Julio Guzmáni kandidatuuri presidendivalimistel. Guzmán oli peamine rivaal samuti presidendiks kandideerivale Keiko Fujimorile, kes on riigi endise presidendi Alberto Fujimori tütar.
Poola konstitutsiooniline tribunal tunnistas valitsuse sisse viidud muutused tribunali koosseisus ja tegevuses põhiseadusega vastuolus olevaks.
Portugalis astus ametisse president Marcelo Rebelo de Sousa.
Prantsusmaal toimusid üliõpilaste ja ametiühingute ulatuslikud meeleavaldused valitsuse kavandatavate tööturureformide vastu. Siseministeeriumi hinnangul osales meeleavaldustel kokku umbes 224 000 inimest.
Põhja-Korea riiklik uudisteagentuur KCNA teatas, et riigi teadlased on suutnud välja töötada piisavalt väikesed tuumalõhkekehad, mida saab sihtmärki toimetada ballistiliste rakettidega. Nimetatud väidete paikapidavuse kohta sõltumatud andmed puuduvad.
Saksamaal vabastas Hannoveri Meditsiinikool plagiaadikahtlustusest riigi kaitseministri Ursula von der Leyeni. Leyenit oli süüdistatud mitmete teiste autorite lõikude kasutamises oma doktoritöös ilma neile autoritele viitamata.
Slovakkia president Andrej Kiska tegi uue valitsuse moodustamise ülesandeks ka seni peaministri ametit pidanud Robert Ficole.
Eestisse saabus kolmepäevasele visiidile Ukraina aseministrite delegatsioon. Visiidi üks eesmärke on Ukraina eurointegratsiooni- ja reformiprotsessi arutamine ning Eesti kogemustega tutvumine.
Eesti Advokatuuri juhatus teatas, et otsustas siiski kohtulikus korras süüdi mõistetud vandeadvokaadi abi Alla Raudsepa advokatuurist välja heita. Advokatuuri üldkogu oli juhatuse varasema väljaheitmisotsuse tühistanud, kuid ei seadnud juhatusele piirangut uue samasuguse otsuse langetamiseks.
Eesti Rahvusraamatukogus toimus Eesti Raamatukoguhoidjate Ühingu aastakoosolek, kus tunnustati 2015. aasta parimaid raamatukogutöötajaid. Ühingu aastapreemia sai Eesti Lastekirjanduse Keskuse direktor Triin Soone, teenetepreemia pälvis Kõrveküla Raamatukogu kauaaegne direktor Hele Ellermaa. Üritusel viibis ja esines sõnavõtuga ka kultuuriminister Indrek Saar.
Ekspress Grupp teatas, et alates 11. aprillist alustab Eesti Ekspressi peatoimetajana tööd Erik Moora.
Teabeamet avaldas oma esimese avaliku julgeolekuteemalise raporti "Eesti rahvusvahelises julgeolekukeskkonnas 2016". Raporti ametlik esitlus toimus Tallinna hotellis Palace, esitluse peaesinejaks oli Teabeameti peadirektor Mikk Marran.
Tallinna Linnavalitsus nimetas Põhja-Tallinna linnaosa vanemaks Raimond Kaljulaidi.


== 10. märts ==
Araabia Liiga uueks peasekretäriks valiti Egiptuse diplomaat Aḩmad Abū al-Ghayţ. Tema ametiaeg algab juulis 2016.
Belgias Brüsselis algas Euroopa Liidu justiits- ja siseministrite kahepäevane kohtumine, millel Eestit esindab esimesel päeval siseminister Hanno Pevkur ja teisel päeval justiitsminister Urmas Reinsalu.
Euroopa Keskpanga nõukogu otsustas laiendada senist kvantitatiivse lõdvendamise (sisuliselt raha juurdetrükkimise) programmi ja alandada kommertspankade üleööhoiustele makstava intressi negatiivseks, –0,4 protsendile.
Euroopa rändekriis: Euroopa Liidu piirivalveagentuur Frontex teatas, et Kreekasse saabus 2015. aasta neljandas kvartalis 484 000 illegaalset immigranti. Samal ajal sisenes Serbia–Horvaatia piiri kaudu Euroopa Liidu territooriumile 466 000 illegaalset immigranti.
Iirimaa parlamendis ei saanud peaministri kohusetäitja, erakonna Fine Gael esimees Enda Kenny vajalikku toetust uue valitsuse moodustamiseks. Samuti ei saanud vajalikku toetust valitsuse moodustamiseks erakonna Fianna Fáil esimees Micheál Martin.
Põhja-Korea tulistas vaatamata ÜRO Julgeolekunõukogu hoiatustele ja sanktsioonidele 500 km kaugusele merre kaks Scud-seeriasse kuuluvat ballistilist raketti.
Venemaal vabastas Komi presidendi kohusetäitja Sergei Gaplikov ametist Komi valitsusjuhi Vladimir Tukmakovi. Ajutiselt asus valitsust juhtima peaministri esimene asetäitja Larissa Maksimova.
Eesti valitsus kinnitas 2016. aasta riikliku pensioni indekseerimismääraks 1,057. Selle tulemusel tõusevad pensionid alates 1. aprillist keskmiselt 5,7%.
Eesti valitsus kiitis heaks ja otsustas XIII Riigikogusse menetlemiseks saata haldusreformi seaduse eelnõu.


== 11. märts ==
2016. aasta Ameerika Ühendriikide presidendivalimised:
Vabariikliku Partei presidendikandidaadi endine kandidaat, neurokirurg Ben Carson teatas oma toetusest ettevõtja Donald Trumpile ja kutsus oma toetajaid tema poolt hääletama. Varem on Trumpile toetust avaldanud ka New Jersey kuberner Chris Christie.
Ameerika Ühendriikide suurim ametiühingute föderatsioon Ameerika Tööföderatsioon – Tööstusorganisatsioonide Kongress teatas, et alustab internetis ulatuslikku reklaamikampaaniat Vabariikliku Partei presidendikandidaadi populaarseima kandidaadi Donald Trumpi vastu.

Belgia kohus vabastas Saientoloogia Kiriku süüdistustest organiseeritud kuritegevuses. Belgia prokurörid süüdistasid kiriku Belgia haru, Euroopa peakorterit ja tervet hulka kiriku liikmeid kuritegeliku organisatsiooni moodustamises, mis tegeles väidetavalt pettuste, väljapressimiste, meditsiini ebaseadusliku praktiseerimisega ja privaatsuse rikkumisega.
Kiribati presidendina astus ametisse Taneti Maamau.
Peruu pealinnas Limas avaldasid tuhanded inimesed meelt presidendikandidaadi Keiko Fujimori vastu ja nõudsid keskvalimiskomisjonilt tema eemaldamist presidendivalimistelt. Varem samal nädalal oli keskvalimiskomisjon kehtestanud kandideerimiskeelu Fujimori kahele peamisele rivaalile.
Rumeenia valitsus tutvustas avalikkusele rahandusministeeriumi algatatud programmi, mis võimaldab edaspidi kõigil huvilistel jälgida kõigi riigiasutuste tulusid ja kulusid. Programm on üks osa Rumeenia valitsuse korruptsioonivastase võitluse meetmetest.
Eesti kultuuriminister Indrek Saar külastas Tartut, kohtudes sealse linnavalitsuse ja kultuuriasutuste esindajatega.
Eesti välisministeeriumi asekantsler Annely Kolk avas Poolas Białystokis Eesti aukonsulaadi, kus aukonsulina alustas tööd Iwona Wrońska.


== 12. märts ==
2016. aasta Ameerika Ühendriikide presidendivalimised: Washingtonis ja Wyomingis toimusid Vabariikliku Partei eelvalimised, mille Washingtonis võitis senaator Marco Rubio ja Wyomingis senaator Ted Cruz. Demokraatliku Partei eelvalimised Põhja-Mariaanidel võitis Hillary Clinton.
Iisraeli peaminister Binyamin Netanyahu kutsus maailma riike üles vastama Iraani ballistiliste rakettide katsetustele uute sanktsioonide kehtestamisega.
Itaalia Alpides Monte Nevoso mäel toimunud lumelaviinis hukkus vähemalt 6 inimest.
Kosovo pealinnas Prištinas ründasid maskides isikud varahommikul kella 4 ajal riigi presidendi ametiruume, lõhkudes selle aknad ja püüdes läbi lõhutud akna sisse visata süütepudeli, mis aga ebaõnnestus. Rünnaku eest keegi vastutust ei võtnud, ründajatel õnnestus sündmuskohalt põgeneda.
Poola pealinnas Varssavis toimus poliitilise opositsiooni korraldatud meeleavaldus, millel kutsuti Beata Szydło valitsust üles austama riigi põhiseadust. Meeleavaldusel osales kümneid tuhandeid inimesi.
Soome pealinnas Helsingis toimus rahvaliikumise Joukkovoima korraldatud meeleavaldus valitsuse kärpemeetmete vastu.
Venezuela pealinnas Caracases toimusid tuhandete osavõtjatega meeleavaldused nii president Nicolás Maduro vastu kui ka tema toetuseks. Opositsiooni meeleavaldused toimusid ka San Cristóbali linnas.
Eesti Keskerakonna Tartu piirkonna esimeheks valiti 98 poolthäälega tagasi ajaloolane Aadu Must, tema vastaskandidaat Oudekki Loone sai 70 häält. Tartu piirkonna valimised kerkisid tähelepanu keskpunkti seetõttu, et piirkonda toodi valimiste eel uusi inimesi mitmetest teistest Keskerakonna piirkondadest, et tagada erakonna esimehe Edgar Savisaare soosikuks tõusnud Oudekki Loone ülekaal valimistel.


== 13. märts ==
Boliivia kirdeosas Santa Ana del Yacuma linnas kukkus kohalikule turule Cessna 206 väikelennuk. Õnnetuses hukkus seitse inimest, kellest neli viibisid lennukis. Lisaks sai vigastada veel 15 inimest.
Brasiilia enam kui 150 linnas toimusid meeleavaldused, millel nõuti president Dilma Rousseffi tagasiastumist. Rousseffi paljud lähikondlased on segatud riikliku naftafirmaga Petrobras seotud korruptsiooniskandaali. hinnangul osales meeleavaldustel kokku umbes 3 miljonit inimest.
Elevandiluurannikul Grand Bassami kuurortlinnas ründasid kuus relvastatud isikut kohalikke rannahotelle. Rünnakus hukkus 16 inimest, nende seas ka neli eurooplast. Vastutuse rünnaku eest võttis äärmusliku islamiliikumise Al-Qā‘idah Põhja-Aafrika haru.
Saksamaal Baden-Württembergi, Rheinland-Pfalzi ja Saksi-Anhalti liidumaal toimusid liidumaa parlamentide valimised. Baden-Württembergis võitis valimised erakond Liit 90/Rohelised, mis sai 30,3% häältest ja 47 kohta 143-kohalises parlamendis; Rheinland-Pfalzis oli edukaim Saksamaa Sotsiaaldemokraatlik Partei, mis sai 36,2% häältest ja 36 kohta 101-liikmelises parlamendis; Saksi-Anhaltis võitis Kristlik-Demokraatlik Liit, saades 29,8% häältest ja 30 kohta 87-kohalises parlamendis. Valimiste suurimaks võitjaks võib pidada aga seni nende liidumaade parlamentides esindamata immigratsioonivastast erakonda Alternatiiv Saksamaale, mis sai parlamentides vastavalt 23, 14 ja 24 kohta.
Süüria kodusõda: Venemaa välisminister Sergei Lavrov teatas, et Venemaal on kindlaid andmeid Türgi maavägede viibimisest Süüria territooriumil. Lavrovi hinnangul näitab see, et Türgi püüab varjatult sõjategevust Süürias laiendada.
Türgi pealinna Ankara kesklinnas toimunud autopommiplahvatuses hukkus 37 inimest ja veel 71 vigastatut toimetati haiglaravile. Türgi julgeolekuametkondade hinnangul korraldas rünnaku Kurdistani Töölispartei. 17. märtsil võttis rünnaku eest vastutuse kurdide rühmitus Kurdistani Vabaduspistrikud.
Valgevenes vahistati maksupettustes kahtlustatuna mõjukas ärimees Juri Tšõž. Tšõži on peetud president Alaksandr Łukašenkale lähedalseisvaks isikuks, kuid viimastel kuudel oli ta oma soosingu kaotanud.


== 14. märts ==
Ameerika Ühendriikide Senat kinnitas häältega 49:40 uueks haridusministriks senise haridusministri kohusetäitja John King, Jr..
Belgias Brüsselis toimus Euroopa Liidu põllumajandus- ja kalandusministrite kohtumine, kus osales ka Eesti maaelu minister Urmas Kruuse.
Belgias Brüsselis toimus Euroopa Liidu välisministrite kohtumine, kus osales ka Eesti välisminister Marina Kaljurand. Kohtumise teemad olid olukord Iraanis ja Liibüas, Lähis-Ida rahuprotsess ning Euroopa Liidu ja Venemaa suhted.
Jordani Läänekaldal ründasid kolm palestiinlast Kiryat Arba asunduse lähedal juute. Kaks palestiinlast avasid tule bussipeatuses seisnud inimeste pihta, haavates ühte Iisraeli sõdurit. Mõlemad ründajad lasti sündmuskohal maha. Veidi hiljem rammis kolmas palestiinlane samas kohas autoga Iisraeli sõjaväemasinat ja lasti samuti maha; selles rünnakus sai vigastada kaks Iisraeli sõdurit.
Venemaa president Vladimir Putin andis korralduse alustada järgmisel päeval Venemaa vägede väljatoomist Süüriast, põhjendades seda relvajõududele antud missiooni eduka lõpuleviimisega. Venemaa väed, eelkõige õhujõud, osalesid Süüria kodusõjas president Bashshār al-Asadi poolel alates septembrist 2015.
Eesti president Toomas Hendrik Ilves pani nurgakivi Kaitseliidu Sakala maleva uuele staabi- ja tagalakeskuse hoonele.
Eesti peaminister Taavi Rõivas andis XIII Riigikogule üle haldusreformi seaduse eelnõu ja tegi sellega seoses Riigikogu täiskoosseisu ees poliitilise avalduse.
Eesti ettevõtlusminister Liisa Oviir alustas neli päeva kestvat visiiti Colombias, et osaleda Medellínis toimuval rahvusvahelise ettevõtluse foorumil.


== 15. märts ==
2016. aasta Ameerika Ühendriikide presidendivalimised: Florida, Illinois', Missouri, Ohio ja Põhja-Carolina osariikides toimusid nii Demokraatliku Partei kui ka Vabariikliku Partei eelvalimised. Demokraatidest võitis kõikides osariikides Hillary Clinton. Vabariiklastest võitis kõigis osariikides peale Ohio ettevõtja Donald Trump, Ohios võitis eelvalimised sealne kuberner John Kasich. Pärast valimistulemuste selgumist teatas senaator Marco Rubio, et lõpetab oma valimiskampaania.
Belgia pealinnas Brüsselis läbi viidud politseioperatsioonis Pariisi terrorirünnakutega seotud isikute tabamiseks tapeti üks kahtlusalune, 35-aastane alžeerlane. Lisaks peeti kinni veel kaks inimest.
Ecuadoris Pastaza provintsis kukkus alla langevarjurite õppusel osalenud sõjaväelennuk. Kõik pardal viibinud 22 inimest hukkusid.
Hiina Vabariigi valitud president Cai Yingwen nimetas peaministri kandidaadiks Lin Chuani.
Hollandi parlament võttis vastu resolutsiooni, millega kutsutakse Hollandi valitsust üles loobuma relvade müügist Saudi Araabiale. Resolutsioon on ajendatud Saudi Araabia vägede poolt Jeemenis toime pandud inimõiguste rikkumistest.
Itaalia politsei teatas, et on vahistanud 12 inimest, keda kahtlustatakse seotuses novembris 2015 Veronas toime pandud kunstirööviga. Toona varastati Castelvecchio lossist 17 maali koguväärtusega ligi 15 miljonit eurot.
Myanmari parlament valis 360 poolthäälega riigi uueks presidendiks Htin Kyaw. Samuti presidendiks kandideerinud Myint Swe ja Henry Van Thio saavad vastavalt esimeseks ja teiseks asepresidendiks.
Eestis otsustas XIII Riigikogu majanduskomisjon lõpetada Eesti Arengufondi tegevuse. Kui Arengufondi investeerimistegevus oli otsustatud viia juba varem sihtasutuse KredEx alla, siis nüüd otsustati arenguseire läbiviimiseks luua uus üksus Riigikogu struktuuris ja sellega kaotas Arengufond oma viimase ülesande.
XIII Riigikogu võttis vastu avalduse, millega nõutakse Venemaalt ebaseaduslikult kinnipeetava Ukraina naispiloodi ja Ukraina Ülemraada liikme Nadija Savtšenko vabastamist. Avalduse poolt hääletas 72 Riigikogu liiget.
Riigiprokuratuur esitas Tallinna linnapeale ja Eesti Keskerakonna esimehele Edgar Savisaarele kahtlustuse rahapesus ja erakonnale keelatud annetuse vastuvõtmises.
Eesti Betooniühing kuulutas 2015. aasta Aasta betoonehitiseks Ihaste silla Tartus.


== 16. märts ==
2016. aasta Ameerika Ühendriikide presidendivalimised: Florida osariigi kuberner Rick Scott teatas, et toetab Vabariikliku Partei presidendikandidaadina ettevõtja Donald Trumpi.
Ameerika Ühendriikide president Barack Obama nimetas Ülemkohtu liikmekandidaadiks Washingtoni apellatsioonikohtu kohtuniku Merrick Garlandi.
Austraalia ja Indoneesia kaubandusministrid teatasid, et jõudsid kokkuleppele kahepoolsete läbirääkimiste jätkamises eesmärgiga sõlmida 18 kuu jooksul kahepoolne kaubanduskokkulepe.
Brasiilia president Dilma Rousseff nimetas riigi endise presidendi Luiz Inácio Lula da Silva oma personaliülemaks, et tagada Lulale juriidiline puutumatus talle esitatud korruptsioonikahtlustuste uurimisel. Presidendi otsus vallandas mitmetes Brasiilia linnades uued rahutused.
Nigeeria kirdeosas Maiduguri linna lähistel Ummararis tapsid kaks naissoost enesetaputerroristi mošee juures 22 inimest ja vigastasid veel 18 inimest. Tõenäoliselt korraldas rünnaku islamistlik äärmusorganisatsioon Boko Haram.
Pakistanis Peshawari linnas plahvatas valitsusametnikke vedanud bussis pomm. Plahvatuses hukkus 15 ja sai vigastada 35 inimest. Vastutuse rünnaku eest võttis islamistlik äärmusorganisatsioon Lashkar-e-Islam.
Pakistani ülemkohus tühistas riigi endisele sõjaväe ülemjuhatajale ja presidendile Pervez Musharrafile alates 2013. aastast kehtinud reisikeelu.
Põhja-Korea ülemkohus mõistis 21-aastase Ameerika Ühendriikide üliõpilase Otto Warmbieri riigivastase kuriteo eest 15 aastaks sunnitööle. Turismireisi ajal jaanuaris 2016 vahistatud Warmbier oli hotellist üritanud omavoliliselt kaasa võtta propagandaplakati. Samal päeval kehtestasid Ameerika Ühendriigid Põhja-Koreale täiendavad sanktsioonid, külmutades kõik Põhja-Korea valitsuse varad Ameerika Ühendriikide territooriumil ja keelustades Ameerika Ühendriikide kaupade ekspordi Põhja-Koreasse.


== 17. märts ==
Aserbaidžaani president İlham Əliyev andis armu 148 vangile, kelle seas oli mitmeid ajakirjanikke, poliitilisi aktiviste ja poliitilise opositsiooni esindajaid.
Belgias Brüsselis algas Euroopa Ülemkogu kahepäevane kohtumine, millel Eestit esindas peaminister Taavi Rõivas.
Bosnia ja Hertsegoviina presidentuuri esimehena alustas tööd Bakir Izetbegović.
Jordani Läänekaldal pussitasid kaks palestiinlast juudi naist, kes sai rünnakus vigastada; mõlemad ründajad lasti sündmuskohal maha.
Prantsusmaa valitsus astus sammu oma tööturureformide pehmendamise suunas, tühistades kuus aastat kehtinud avaliku sektori palkade külmutamise. Sellega kaasnev palgatõus nõuab riigieelarvest 2,4 miljardit eurot.
Saksamaa sulges suurenenud rünnakuohu tõttu oma suursaatkonna Türgi pealinnas Ankaras ja konsulaadi Türgi suurimas linnas İstanbulis.
Süüria põhjaosas otsustasid kolm kurdide kontrolli all olevat piirkonda vaatamata Süüria ja Türgi valitsuse protestidele kehtestada ühepoolselt föderatiivse halduskorralduse ja asuda ennast sisuliselt iseseisvalt juhtima.
Ukrainas Zaporižžjas võeti maha riigi suurim Vladimir Lenini monument. Alates 2013. aastast on Ukrainas maha võetud ligi tuhat Lenini mälestussammast.
Eesti maaelu minister Urmas Kruuse oli ametlikul visiidil Soomes, kus ta kohtus oma Soome kolleegi Kimmo Tiilikaineniga ja külastas Helsingis toidumessi Gastro.
Tallinnas Olümpia hotellis toimus ajalehe Postimees korraldatud arvamusliidrite lõuna, kus osalesid teiste seas mitmed valitsuse liikmed. Lõunasöögil anti üle ka Postimehe 2015. aasta arvamusliidri tiitel, mille pälvis diplomaat Jaak Jõerüüt.
Saue linnavolikogus moodustati uus koalitsioon Reformierakonna ning Isamaa ja Res Publica Liidu vahel. Volikogu avaldas umbusaldust senisele linnapeale Tõnu Urvale ja valis uueks linnapeaks Harry Pajundi.


== 18. märts ==
Austraalia parlamendi ülemkoda kiitis pärast 28 tundi kestnud istungit heaks peaminister Malcolm Turnbulli valimisseaduste muudatused, mis võimaldab peaministril parlamendi mõlemad kojad laiali saata ja kuulutada välja ennetähtaegsed valimised.
Belgia pealinnas Brüsselis viidi läbi neljatunnine politseioperatsioon, mille käigus peeti kokku kinni viis islamiäärmuslast. Kinnipeetute seas oli ka üks Pariisi terrorirünnakute organiseerijaid Salah Abdeslam.
Belgias Brüsselis lõppenud Euroopa Ülemkogul kiideti lõplikult heaks Euroopa Liidu ja Türgi kokkulepe illegaalse immigratsiooni piiramiseks. Vastavalt leppele kohustub Türgi piirama migratsiooni Euroopa Liitu ja võtma tagasi Türgi territooriumilt sinna jõudnud migrandid. Vastutasuks saab Türgi Euroopa Liidult rahalist abi, kiirema liikumise viisavaba reisimise suunas ja senisest kiiremad liitumisläbirääkimised Euroopa Liiduga.
Brasiilia ülemkohtu kohtunik Gilmar Mendes otsustas, et riigi endine president Luiz Inácio Lula da Silva tuleb vabastada presidendi personaliülema ametikohalt, et saaks jätkata talle esitatud korruptsioonikahtlustuste uurimist. Lula nimetati presidendi personaliülemaks kaks päeva varem ja see tõi kaasa ka ulatuslikud meeleavaldused.
Hollandis Amsterdamis algas kohtuprotsess immigratsioonivastase poliitiku Geert Wildersi üle, keda süüdistatakse muslimite diskrimineerimises ja nende vastu viha õhutamises.
Pakistani endine sõjaväeline diktaator Pervez Musharraf lahkus riigist, et suunduda ravile Dubaisse. Kaks päeva varem oli ülemkohus tühistanud talle seni kehtinud reisikeelu.
Saint Helena kuberneri kohuseid asus ajutiselt täitma Sean Burns.
Türgi pealinnas Ankaras toimus kaks tulistamist, milles hukkus kokku neli inimest. Hiljem selgus, et juhtumid ei olnud omavahel seotud ja kummalgi juhul ei olnud tegemist ka kurdide terrorirünnakuga.
Eesti tervise- ja tööminister Jevgeni Ossinovski külastas Järva maakonda.


== 19. märts ==
Egiptuses Siinai poolsaare põhjaosas rünnati politsei kontrollpunkti, rünnakus hukkus 13 politseinikku. Vastutuse rünnaku eest võttis islamistlik äärmusliikumine Islamiriik.
Flydubai lend 981: Venemaal Rostovis Doni ääres kukkus lennuväljal teisel maandumiskatsel alla Araabia Ühendemiraatide odavlennufirmale Flydubai kuulunud reisilennuk Boeing 737. Hukkusid kõik pardal viibinud 62 inimest, kellest seitse olid meeskonnaliikmed. Õnnetus juhtus kohaliku aja järgi kell 3.40 hommikul.
Türgi suurima linna İstanbuli kesklinna ühel peatänaval İstiklâl Caddesi toimunud enesetapurünnakus hukkus viis ja sai vigastada 39 inimest. Türgi võimude algsel hinnangul korraldas rünnaku Kurdistani Töölispartei, hiljem teatati, et ennast õhkinud mehel olid sidemed äärmusliku islamiorganisatsiooniga Islamiriik.
Eestis Narvas avati Kaitseliidu Alutaguse maleva Narva malevkonna renoveeritud hoone.


== 20. märts ==
Ameerika Ühendriikide president Barack Obama alustas 48-tunnilist ametlikku visiiti Kuubal. Viimati külastas Ameerika Ühendriikide president ametlikult Kuubat 88 aastat tagasi.
Beninis toimus presidendivalimiste teine voor. Valimised võitis 65,4% Patrice Talon, tema vastaskandidaat Lionel Zinsou sai 34,6% häältest. Valimisaktiivsus oli 65,6%.
Haiti parlamendi alamkoda lükkas tagasi peaminister Fritz Jeani poliitilise programmi. Peaministri programmi toetas 38 saadikutekoja liiget, vajalik oleks olnud vähemalt 60 liikme toetus.
Hispaanias Valencia ja Barcelona vahel maanteel toimus liiklusõnnetus Erasmuse programmi välistudengeid vedanud bussiga. Õnnetuses sai surma 14 ja vigastada 43 inimest.
Indoneesias Sulawesi saare keskosas kukkus alla sõjaväe helikopter. Pardal viibinud 13 sõjaväelasest hukkus vähemalt 10 inimest, kaks jäid esialgu kadunuks.
Kasahstanis toimusid ennetähtaegsed parlamendivalimised. Valimised võitis ülekaalukalt ka seni võimul olnud erakond Nur Otan, mis sai umbes 82% antud häältest. Valimisaktiivsus oli 77,1%.
Kongo Vabariigis toimusid presidendivalimised. Valimised võitis senine president Denis Sassou-Nguesso, keda toetas 60,4% valimistel osalenud inimestest. Valimisaktiivsus oli 71%.
Nigeris toimus presidendivalimiste teine voor. Valimised võitis senine president Mahamadou Issoufou, kes pälvis 92,5% valijate toetuse. Valimisaktiivsus oli 59,8% ja opositsioonierakonnad boikoteerisid valimisi.
Paavst Franciscus kutsus palmipuudepüha jutluses riike ja rahvaid üles mitte pöörama selga pagulastele. Arvatakse, et paavsti jutlus oli muuhulgas ajendatud Euroopa Liidu ja Türgi kokkuleppest illegaalse immigratsiooni ohjeldamiseks.
Roheneemesaartel toimusid parlamendivalimised. Valimistel saavutas absoluutse võidu erakond Liikumine Demokraatia Eest, mis sai 54,4% antud häältest ja vähemalt 38 kohta 72-kohalises parlamendis. Valimisaktiivsus oli 65,9%.
Senegalis toimus rahvahääletus riigi põhiseaduse muutmiseks. 63% hääletanud inimestest toetas hääletusele pandud muudatusi, muuhulgas presidendi ametiaja lühendamist seitsmelt aastalt viiele aastale (muudatus jõustub 2019. aastast) ja presidendikandidaatidele 75 aasta vanusepiiri kehtestamist. Osavõtt refererendumist oli siiski tagasihoidlik, sellel osales vaid 38% hääleõiguslikust elanikkonnast.
Tansaaniale kuuluvas poolautonoomses Sansibaris toimusid parlamendi- ja presidendivalimised. Presidendiks valiti 91,4% valijate häältega tagasi senine president Ali Mohamed Shein. Tema erakond Chama Cha Mapinduzi võitis ka kõik 54 kohta regionaalses parlamendis. Valimisaktiivsus oli 67,9%.


== 21. märts ==
Mali pealinnas Bamakos ründasid relvastatud isikud Euroopa Liidu sõjalise missiooni peakorteriks olevat hotelli. Peakorteri personali seas kannatanuid ei olnud, tulevahetuses hukkus üks ründaja ja veel kaks ründajat võeti vahi alla.
Rahvusvaheline Kriminaalkohus mõistis Kongo DV endise asepresidendi Jean-Pierre Bemba süüdi talle allunud relvarühmituse Kongo Vabastamisliikumine sõdurite toime pandud vägistamistes ja mõrvades Kesk-Aafrika Vabariigi territooriumil.
Serbia pealinna Belgradi ühes kondiitriäris õhkis mees käsigranaadi. Plahvatuses hukkus vaid mees ise, ka vigastatuid ei olnud. Kauplus kuulus endisele kultuuriministrile Bratislav Petkovićile.
Venemaal mõistis kohus Ukraina piloodi Nadija Savtšenko süüdi Venemaa riigipiiri ebaseaduslikus ületamises ja kahe Venemaa ajakirjaniku tapmises. Järgmisel päeval määras kohus Savtšenkole karistuseks 22 aastat vangistust.
Eesti president Toomas Hendrik Ilves alustas kolmepäevast riigivisiiti Horvaatias. Presidenti saatvasse delegatsiooni kuulusid ka siseminister Hanno Pevkur, ettevõtlusminister Liisa Oviir, välisminister Marina Kaljurand ja kaitseväe juhataja Riho Terras.
Eesti peaminister Taavi Rõivas alustas koos 23 ettevõtte esindajatest koosneva äridelegatsiooniga töövisiiti Ameerika Ühendriikides. Visiidi raames kohtus peaminister muuhulgas ka Esindajatekoja spiikri Paul Ryaniga ja pidas loengu Harvardi Ülikoolis.


== 22. märts ==
2016. aasta Ameerika Ühendriikide presidendivalimised: Ameerika Ühendriikides Arizona ja Utah' osariikides toimusid Demokraatliku Partei ja Vabariikliku Partei eelvalimised, lisaks toimusid veel Demokraatliku Partei eelvalimised ka Idaho osariigis. Demokraatidest võitis Idaho ja Utah' osariikides senaator Bernie Sanders, Arizona osariigis Hillary Clinton. Vabariiklastest võitis Arizonas ettevõtja Donald Trump ja Utah's senaator Ted Cruz.
2016. aasta Brüsseli plahvatused: Pisut enne kella 8 hommikul toimus Belgias Brüsseli lennujaamas kaks plahvatust, mille tagajärjel hukkus vähemalt 11 inimest. Kell 9.11 toimus Brüsseli metroos rongis plahvatus, mille tagajärjel hukkus vähemalt 20 inimest. Kõigis kolmes rünnakus sai kokku vigastada veel üle 200 inimese. Plahvatuste eest on võtnud vastutuse Islamiriik.
Brasiilia president Dilma Rousseff teatas, et ei kavatse vaatamata süvenevale poliitilisele kriisile mingil juhul ise ametist tagasi astuda. Paljud Rousseffi lähikondlased on sattunud uurimise alla riikliku naftafirmaga Petrobras seotud korruptsioonijuhtumite tõttu.
Elevandiluuranniku riigiprokuratuur teatas, et on vahistanud 15 inimest, keda kahtlustatakse seotuses 13. märtsi terrorirünnaku korraldamise ja läbiviimisega Grand Bassami kuurortlinnas.
Haiti uueks peaministriks nimetati Enex Jean-Charles.
Slovakkias allkirjastas peaminister Robert Fico erakond Suund – Sotsiaaldemokraatia uue koalitsioonilepingu kolme tsentristliku ja rahvusliku väikeparteiga. Uus koalitsioonileping võimaldab Ficol peaministriks saada ka kolmandaks ametiajaks.
Soome president Sauli Niinistö kohtus Moskvas Venemaa presidendi Vladimir Putiniga. Kahe presidendi kohtumise üks keskseid teemasid oli pagulaste liikumise piiramine Venemaa–Soome piiril. Kohtumisel lepiti kokku, et Salla ja Raja-Jooseppi piiripunktid on järgmise 180 päeva kestel avatud vaid Soome, Venemaa ja Valgevene kodanikele ning nende pereliikmetele.
Ukraina president Petro Porošenko teatas, et Ukraina kaitsejõud mobiliseerivad tegevteenistusse täiendavalt umbes 10 000 meest. Reservide täiendav mobiliseerimine võimaldab asendada osa 45 000 kaitseväelasest, kes on olnud tegevteenistuses ja suures osas ka rindel juba üle aasta. Samuti teatas president, et kaitseväelastele loodetakse täiendust ka uute vabatahtlike näol.
Uus-Meremaa uueks kindralkuberneriks nimetati Patsy Reddy, kelle ametiaeg algab 14. septembril.
Eesti peaminister Taavi Rõivas esines oma Ameerika Ühendriikide visiidi raames sealses populaarses telesaates "The Daily Show".
Eestis Paide kultuurikeskuses toimus teraviljafoorum, mille avas maaeluminister Urmas Kruuse.


== 23. märts ==
2016. aasta Ameerika Ühendriikide presidendivalimised: Vabariikliku Partei presidendikandidaadi endine kandidaat ja Florida endine kuberner Jeb Bush teatas oma toetusest senaator Ted Cruzile kui Vabariikliku Partei presidendikandidaadile.
Ameerika Ühendriikide president Barack Obama lubas avalikustada seni salastatud dokumendid, mis puudutavad Ameerika Ühendriikide rolli Argentina 1976. aasta sõjaväelise riigipöörde läbiviimisel. Obama teatas sellest oma riigivisiidi ajal Argentinas.
Euroopa rändekriis: Poola peaminister Beata Szydło teatas, et tema valitsus ei pea pärast Brüsseli terrorirünnakuid enam võimalikuks osaleda Euroopa Komisjoni skeemis immigrantide kvootide alusel ümberjagamiseks Euroopa Liidu riikide vahel.
Liibanoni parlament tegi järjekordse katse riigile presidenti valida, kuid ka see, 37. katse kukkus kvoorumi puudumise tõttu läbi. Presidendivalimised määrati nüüd 18. aprilliks.
Slovakkias andis ametivande peaminister Robert Fico kolmas valitsus. Enamik võtmepositsioone võrreldes valitsuse eelmise koosseisuga ei muutunud.
Somaalia peaminister Cumar Cabdirashiid Cali Sharmaarke astus esimese tipp-poliitikuna Somaalias avalikult välja naiste suguelundite rituaalse vigastamise vastu. Kuigi nimetatud praktika on vastuolus Somaalia põhiseadusega, ei ole seda eraldi seadusega keelatud ja seda praktiseeritakse riigis laialdaselt.
Eestis pälvis kirjanik Peeter Sauter 28. Virumaa kirjandusauhinna.
XIII Riigikogu Keskerakonna fraktsioon valis esinaiseks tagasi ka seni fraktsiooni juhtinud Kadri Simsoni, keda toetas salajasel hääletamisel 14 fraktsiooni liiget. Erakonna esimehe Edgar Savisaare toetusel kandideerinud Jaanus Karilaidi toetas 12 fraktsiooni liiget. Keskerakonna peasekretär Priit Toobal nimetas valimisi õigustühiseks, sest valimiskoosoleku algul olevat muudetud ebaseaduslikult fraktsiooni kodukorda ning seetõttu kaaluvat Simsoni vastu hääletanud fraktsiooni liikmed oma õiguste kaitseks halduskohtusse pöördumist. Toobal ise Keskerakonna fraktsiooni ei kuulu.


== 24. märts ==
Belgia politsei vahistas kuus isikut, keda kahtlustatakse seotuses Brüsseli terrorirünnakutega. Kõik vahistatud tabati pealinnas Brüsselis.
Belgia siseminister Jan Jambon ja justiitsminister Koen Geens esitasid Brüsseli terrorirünnakute tõttu tagasiastumispalve. Peaminister Charles Michel jättis nende avaldused rahuldamata.
Endise Jugoslaavia Rahvusvaheline Kriminaaltribunal mõistis Bosnia ja Hertsegoviina serblaste endise juhi Radovan Karadžići süüdi Srebrenica massimõrva korraldamises 1995. aastal ja määras talle karistuseks 40-aastase vangistuse. 70-aastase Karadžići advokaat kinnitas, et kaebab otsuse edasi.
Haiti parlamendi ülemkoda kiitis ühehäälselt heaks peamininister Enex Jean-Charlesi poliitilise programmi. Järgmisel päeval tegi seda vaid ühe vastuhäälega ka parlamendi alamkoda.
Jordani Läänekaldal üritasid kaks palestiinlast pussitada Iisraeli sõdurit; mõlemad ründajad lasti sündmuskohal maha. Üks palestiinlaste pihta tulistanud Iisraeli sõdur kõrvaldati ajutiselt teenistusest ja tema suhtes algatati uurimine, sest sündmuse videosalvestusest selgus, et ta tulistas veel mitmel korral ka juba kahjutuks tehtud ja maaslamavat palestiinlast.
Prantsusmaa siseminister Bernard Cazeneuve teatas, et julgeolekuorganitel õnnestus jälile saada ja väärata järjekordne islamistide kavandatav rünnak. Sellega seoses vahistati pealinnas Pariisis vähemalt üks islamiäärmuslane.
Eesti justiitsministeerium kuulutas välja ideekonkursi Maarjamäele kommunismiohvrite memoriaali rajamiseks.
XIII Riigikogu esimeheks valiti tagasi Sotsiaaldemokraatliku Erakonna liige Eiki Nestor, kelle jätkamist ametis toetas 53 Riigikogu liiget. Ametisse valiti tagasi ka XIII Riigikogu aseesimehed Helir-Valdor Seeder ja Jüri Ratas, keda toetas vastavalt 49 ja 36 Riigikogu liiget. Nestori vastu kandideerinud Vabaerakonna fraktsiooni liige Krista Aru pälvis 38 Riigikogu liikme toetuse.
Narva Aleksandri koguduse võlausaldajad otsustasid koosolekul koguduse võlgade katteks müüa enampakkumisel Narva Aleksandri Suurkiriku hoone. Kirikuhoone alghinnaks määrati 500 000 eurot.
Tallinnas A. Le Coq Arenal kohtusid Eesti jalgpallikoondis ja Norra jalgpallikoondis. Eesti koondise 2016. aasta esimene kodumäng lõppes ilma väravateta viigiga.


== 25. märts ==
Benini presidendivalimiste võitja Patrice Talon lubas kehtestada presidendile väga range ametiaegade piirangu, mis lubaks ühel inimesel presidendiametis olla vaid ühe viieaastase ametiaja.
Iraagis Bagdadi lähistel pargis korraldatud enesetapurünnakus hukkus 26 ja sai vigastada 71 inimest. Vastutuse rünnaku eest võttis äärmuslik islamiorganisatsioon Islamiriik.
Iraani president Ḩasan Rūḩānī alustas kahepäevast ametlikku visiiti Pakistani pealinnas Islamabadis. Kohtumisel Pakistani peaministri Nawaz Sharifiga jõuti kokkuleppele Iraani ja Pakistani iga-aastase kaubavahetuse suurendamises 5 miljardi USA dollarini 2021. aastaks.
Iraani keskosas Fārsi provintsis kukkus alla patsienti transportinud meditsiinihelikopter. Hukkusid kõik seitse pardal viibinud inimest – patsient, neli meedikut ja kaks meeskonnaliiget.
Kasahstani parlament kiitis heaks peaminister Kärim Mäsimovi valitsuse ametis jätkamise.
Makedoonia kohus mõistis kuni seitsmeks aastaks vangi kuus islamisti, kelle seas oli ka üks imaam. Kõik kohtualused olid käinud kas võitlemas islamistide poolel Iraagis ja Süürias või värvanud võitlejaid nendesse konfliktipiirkondadesse.
Venemaa president Vladimir Putin nimetas Tšetšeeni Vabariigi presidendi Ramzan Kadõrovi kuni uute valimiste toimumiseni presidendi kohusetäitjaks. Kadõrovi senine korraline ametiaeg lõpeb aprilli alguses.


== 26. märts ==
2016. aasta Ameerika Ühendriikide presidendivalimised: Alaska, Hawaii ja Washingtoni osariikides toimusid Demokraatliku Partei eelvalimised. Kõigis kolmes osariigis osutus võidukaks senaator Bernie Sanders.
Ameerika Ühendriikides Alabama osariigis kukkus alla autoõnnetuse ohvrit transportinud meditsiinihelikopter. Hukkusid kõik helikopteri pardal viibinud neli inimest – piloot, arst, õde ja patsient.
Hiina Vabariigi peamine opositsioonierakond Guomindang valis oma uueks esimeheks Hiinaga taasühinemist toetava Hung Hsiu-chu.
Suurbritannias ilmus ajalehe The Independent viimane trükitud number. Edaspidi ilmub ajaleht ainult internetis.
Sõda Donbassis: Venemaa võimud eitasid järjekordselt Venemaa sõjaväelaste viibimist Ida-Ukrainas, kuid möönsid, et seal viibivad Venemaa kodanikest vabatahtlikud võitlejad.


== 27. märts ==
Alžeeria lõunaosas kukkus alla sõjaväe helikopter, hukkus vähemalt 12 ja sai vigastada kaks sõdurit.
Aserbaidžaani võimude teatel üritasid Armeenia sõdurid tungida Aserbaidžaani territooriumile. Puhkenud tulevahetuses hukkus kaks Aserbaidžaani sõdurit. Armeenia kaitseministeerium süüdistas tulevahetuse puhkemises Aserbaidžaani poolt ja teatas, et Aserbaidžaani sõjavägi oli rünnanud mitmeid kahe riigi piiril asuvaid armeenlaste külasid.
Moldova pealinnas Chișinăus nõudsid tuhanded inimesed meeleavaldusel Moldova taasühinemist Rumeeniaga.
Pakistanis Lahore linna pargis toimunud enesetapurünnakus hukkus 72 inimest, nende seas ka 29 last. Rünnak oli suunatud ülestõusmispühi tähistavate kristlaste vastu ja selle eest võttis vastutuse äärmusliku islamiliikumise Ţālebān üks Pakistani harudest.
Süüria kodusõda: Süüria valitsusväed saavutasid täieliku kontrolli äärmusliku islamiliikumise Islamiriik kontrolli all olnud ajaloolise Palmyra linna üle.
Eestis Teatris NO99 anti üle Eesti Teatriliidu aastaauhinnad. Parimaks teatrikunstnikuks tunnistati Illimar Vihmar, parimaks lavastajaks Artjom Garejev, parimaks meespeaosatäitjaks Jaak Prints ja parimaks naispeaosatäitjaks Marika Vaarik.


== 28. märts ==
Afganistani pealinnas Kabulis tulistas äärmuslik islamiliikumine Ţālebān riigi uut parlamendihoonet rakettidega. Rünnak toimus ajal, mil parlament valmistus kuulama siseministri ettekannet. Väidetavalt rünnakus keegi vigastada ei saanud.
Bangladeshi ülemkohus loobus arutamast rühma kodanikuaktivistide esitatud taotlust tühistada 1988. aastal põhiseadusesse sisse viidud parandus, mis andis islamile riigiusundi staatuse.
Guatemala lääneosas sõitis teelt välja ja kukkus 200 meetri sügavusele orgu reisijaid vedanud autobuss. Hukkus vähemalt 19 inimest, üle 20 inimese vajas haiglaravi.
Haitil astus ametisse peaminister Enex Jean-Charles'i valitsuskabinet.
Hiina president Xi Jinping alustas kahepäevast riigivisiiti Tšehhis. Visiidi eesmärk oli arendada kahe riigi vahelisi majandussuhteid ja seda peeti Tšehhi presidendi Miloš Zemani Hiina-sõbraliku poliitika üheks tippsaavutuseks.
Iisraeli parlamendis Knessetis läbis esimese lugemise seaduseelnõu, mis võimaldab peatada nende parlamendiliikmete volitused, kes on toetanud Iisraeli vaenlasi või osalenud muus riigivastases tegevuses.
Iraagi parlament andis peaministrile Ḩaidar al-‘Ibādīle kolm päeva aega uue parteideülese valitsuse moodustamiseks. Peaministrilt oodatakse senisest efektiivsemat võitlust korruptsiooniga, ähvardades teda vastasel juhul umbusaldamisega.
Eestisse saabus kahepäevasele ametlikule visiidile Ukraina välisminister Pavlo Klimkin. Visiidi raames kohtus minister Eesti presidendi Toomas Hendrik Ilvese, peaministri Taavi Rõivase, välisministri Marina Kaljuranna ja XIII Riigikogu eimehe Eiki Nestoriga.
Eestis algas 2. jalaväebrigaadi viis päeva kestev sõjaline õppus Lõunatorm.


== 29. märts ==
Brasiilia suurim erakond Brasiilia Demokraatliku Liikumise Partei teatas, et lahkub presidendi Dilma Rousseffi valitsuskoalitsioonist.
Egiptuses kaaperdati lennufirmale EgyptAir kuulunud reisilennuk Airbus 320, mis oli teel Aleksandriast Kairosse. Lennuki pardal oli 81 inimest, nende seas 15 meeskonnaliiget. Lennuki kaaperdanud mees, kes väitis ennast kandvat pommivööd, sundis lennuki lendama Küprosele, kus ta alistus sealsetele võimudele. Keegi lennukis viibinutest toimunu käigus füüsiliselt kannatada ei saanud.
Iraagi pealinna Bagdadi kesklinnas toimunud enesetapurünnakus hukkus kolm ja sai vigastada 27 inimest. Vastutuse rünnaku eest võttis äärmuslik islamiliikumine Islamiriik.
Iraani president Ḩasan Rūḩānī tühistas viimasel hetkel oma kahepäevase riigivisiidi Austriasse, põhjendades seda turvalisuskaalutlustega. Täpsemaid kommentaare president ega tema administratsioon ei jaganud.
Läti võimud sulgesid Venemaa uudisteagentuuri Sputnik lätikeelse veebilehe, tuues põhjuseks, et uudisteagentuuri kohaliku veebidomeeni registreerimine Lätis rikub Euroopa Liidu Venemaa-vastaseid majandussanktsioone.
Tai sõjaväehunta poolt moodustatud ekspertkomisjon, mille ülesandeks oli uue põhiseaduse väljatöötamine, andis valitsusele üle uue põhiseaduse kavandi. Kavand jõustub, kui rahvas selle augustis 2016 toimuval rahvahääletusel heaks kiidab.
Ukraina Ülemraada kiitis heaks riigi peaprokuröri Viktor Šokini tagasiastumispalve. Šokini tagasiastumist toetas 289 parlamendiliiget. Mitmete läänemeelsete poliitiliste jõudude esindajad on Šokinit pidanud oluliseks takistuseks korruptsioonivastases võitluses edu saavutamisele.
Venezuela lääneosas San Cristóbali linnas toimunud valitsusvastasel meeleavaldusel, kus protesteeriti ühistranspordi piletite hinnatõusu vastu, sai surma kaks ja vigastada neli politseinikku. Politseinikud jäid ärandatud bussi alla, millega mõned noored meeleavaldajad üritasid politseiahelast läbi murda.
Eestisse tegi kiirvisiidi ametist lahkuv NATO Euroopa vägede ülemjuhataja kindral Philip Breedlove. Visiidi käigus andis Eesti president Toomas Hendrik Ilves kindralile üle Kotkaristi I klassi teenetemärgi. Lisaks president Ilvesele kohtus kindral Breedlove ka Eesti kaitseväe juhataja Riho Terrasega.
Eestisse saabusid Kreekast esimesed seitse Euroopa Liidu rändekava alusel ümber paigutatud sõjapõgenikku. Siseministeeriumi kinnitusel on tegemist viieliikmelise Iraagi perekonna, ühe Süüriast pärit mehe ja ühe Jeemenist pärit mehega.
Eesti finantsettevõte LHV Pank teatas oma kavatsusest korraldada mais 2016 aktsiate avalik emissioon ja hakata nendega kauplema Tallinna börsil.
Tallinnas A. Le Coq Arenal toimus Eesti jalgpallikoondise ja Serbia jalgpallikoondise sõpruskohtumine. Mängu võitis tulemusega 1:0 Serbia rahvuskoondis.


== 30. märts ==
Ameerika Ühendriikide kaitsejõudude Euroopa väejuhatus teatas, et paigutab veebruaris 2017 Ida-Euroopasse alaliselt ühe soomusbrigaadi, mille meeskond hakkab roteeruma üheksakuulise intervalliga. Brigaadi lahinguüksused hakkavad osalema sõjalistel õppustel Ida-Euroopa riikides Eestist kuni Bulgaariani.
Colombia valitsus ja riigi suuruselt teine vasakpoolne relvarühmitus Rahvusliku Vabastamise Armee jõudsid Venezuela välisministeeriumi vahendatud kõnelustel kokkuleppele ametlike rahuläbirääkimiste alustamises.
Iirimaal teatas Roheline Partei oma lahkumisest valitsusläbirääkimistelt.
Kesk-Aafrika Vabariigi presidendina astus ametisse Faustin Archange Touadéra.
Myanmaris vannutati ametisse president Htin Kyaw. Tegemist on esimese presidendiga enam kui 50 aasta kestel, kes ei ole seotud Myanmari armeega.
Peruu president Ollanta Humala teatas presidendivalimiste eel, et tõstab 13% miinimumpalka. Vastavalt presidendi otsusele tõuseb miinimumpalk alates 1. maist 850 Peruu uue solini ehk 252 USA dollarini.
Prantsusmaa linnades avaldasid sajad tuhanded töölised ja üliõpilased meelt valitsuse kavandatavate tööturureformide vastu. Lyonis, Nantes'is ja Pariisis puhkesid meeleavaldajate ja politsei vahel kokkupõrked, vahistati kümneid inimesi.
Suurbritannia suurim terasetootja, India omanikele kuuluv Tata Steel teatas, et plaanib kahjumi vähendamiseks müüa kogu oma tootmise Suurbritannias.
Eesti keskkonnaminister Marko Pomerants külastas Lääne-Viru maakonda ja pidas Rakveres avaliku loengu 2016. aasta kevadel aktuaalsetest keskkonnateemadest.
Eesti maaeluminister Urmas Kruuse alustas kahepäevast visiiti Leedus, et külastada põllumajandusnäitust AgroBalt.


== 31. märts ==
Ameerika Ühendriikide pealinnas Washingtonis algas kahepäevane tuumajulgeoleku tippkohtumine, mille üks keskseid teemasid oli Põhja-Korea tuumarelvade poliitika. Tippkohtumise raames toimusid ka president Barack Obama ja asepresident Joe Bideni kitsamas ringis kohtumised mitmete teiste riigipeade ja valitsusjuhtidega. Põhja-Korea küsimuses pidas president Obama ühe kohtumise Jaapani peaministri Shinzō Abe ja Lõuna-Korea presidendi Park Geun-hyega, teise kohtumise aga Hiina presidendi Xi Jinpingiga. Asepresident Joe Biden kohtus teiste seas Ukraina presidendi Petro Porošenkoga ja lubas kohtumisel Ukrainale 335 miljonit USA dollarit täiendavat julgeolekuabi.
Argentina parlamendi ülemkoda kiitis varahommikul häältega 54:16 heaks leppe, millega makstakse rahvusvahelistele võlausaldajatele tagasi ligi 5 miljardi USA dollari väärtuses võlgu. Seni oli Argentina võlgade tasumisest keeldunud ja kohtuvaidlused selles küsimuses kestsid kokku 14 aastat, alates 2002. aastast oli Argentinale võlamaksete mittetasumise tõttu suletud juurdepääs rahvusvahelistele finantsturgudele.
Belgia kohus kiitis heaks Pariisi terrorirünnakute ühe korraldaja Salah Abdeslami väljaandamise Prantsusmaale.
Brasiilia ülemkohus otsustas hakata ise menetlema riigi endise presidendi Luiz Inácio Lula da Silva korruptsioonijuhtumit. Samal ajal toimusid Brasiilia linnades valitsuse toetajate meeleavaldused, kus avaldati toetust president Dilma Rousseffi ametis jätkamisele ja nimetati tema umbusaldamise protsessi demokraatlike protseduuridega maskeeritud riigipöördeks.
Endise Jugoslaavia Rahvusvaheline Kriminaaltribunal mõistis Serbia Radikaalse Partei esimehe Vojislav Šešelj õigeks talle esitatud süüdistustes sõjakuritegudes ja inimsusevastastes kuritegudes.
Euroopa Liit kehtestas Põhja-Korea vastu täiendavad majandus- ja finantssanktsioonid, lähtudes ÜRO Julgeolekunõukogu varasemast samasisulisest otsusest.
Iraagi peaminister Ḩaidar al-‘Ibādī avalikustas vastavalt parlamendi nõudmistele moodustatud uue valitsuskabineti koosseisu. Tegemist on valdavalt tehnokraatide valitsusega, mis peaks suutma senisest efektiivsemalt võidelda riigis lokkava korruptsiooniga.
Kanada immigratsiooniminister John McCallum teatas, et Kanada võtab lisaks algselt lubatud 25 000 Süüria pagulasele sel aastal vastu veel täiendavalt 10 000 Süüria kodusõja eest põgenenud inimest.
Liibüas Tripolis hästi turvatud mereväebaasis alustas tööd Ühinenud Rahvaste Organisatsiooni vahendusel kokku pandud rahvusliku ühtsuse valitsus.
Lõuna-Aafrika Vabariigi konstitutsioonikohus langetas otsuse, mille kohaselt peab president Jacob Zuma riigile tagastama osa 16 miljonist USA dollarist, mida kasutati tema eraresidentsi remondiks. Täpse summa jättis kohus rahandusministeeriumi otsustada.
Türgi kaguosas, valdavalt kurdidest elanikkonnaga Diyarbakıri linnas toimunud autopommi plahvatuses hukkus seitse politseiametnikku, vigastada sai kokku 27 inimest.
Eestit külastas Norra Euroopa Majanduspiirkonna ja Euroopa Liidu asjade minister Elisabeth Aspaker. Visiidi raames kohtus Aspaker Eesti rahandusministri Sven Sesteriga.
Eestis Harju maakonnas kiitsid Saue linna, Saue valla, Kernu valla ja Nissi valla volikogud heaks nelja kohaliku omavalitsuse ühinemise. Uue omavalitsuse nimeks saab vastavalt rahvahääletuse tulemustele Saue vald ja selles elab kokku umbes 21 000 inimest. Uus omavalitsus alustab tegevust pärast 2017. aasta kohaliku omavalitsuse volikogude valimisi.


== Viited ==