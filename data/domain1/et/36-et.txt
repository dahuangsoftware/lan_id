Tong Jian (sündinud 15. augustil 1979 Harbinis) on Hiina iluuisutaja. Ta võistleb paarissõidus, kus tema partneriks on Pang Qing.
Nad on kahekordsed maailmameistrid (2006, 2010) ja 2010. aasta Vancouveri olümpiamängude hõbemedaliomanikud.
Samuti on Pang ja Tong nelja maailmajao meistrivõistluste võitjad aastatel 2002, 2004, 2008 ja 2009.
Tong hakkas iluuisutama 6-aastaselt. Esialgu oli ta üksiksõitja, aga 1993 pani treener Yao Bin ta paari koos Pang Qingiga ja sellest ajast võistlevad nad koos. Kui Yao kolis Pekingisse, töötasid nad mõnda aega ilma treenerita, pärast hakkasid nad jälle Yao käe all harjutama.
1997 tulid nad Hiina meistrivõistlustel Shen Xue ja Zhao Hongbo järel teiseks ja juunioride maailmameistrivõistlustel Söulis 14. kohale.
1998 tulid nad Hiina meistrivõistlustel taas Sheni ja Zhao järel teiseks. Juunioride MM-il Kanadas Saint Johnis saavutasid nad 9. koha.
1999 tulid nad Hiina meistrivõistlustel jällegi Sheni ja Zhao järel teiseks. Taliuniversiaadil Slovakkias Popradis saavutasid nad samuti teise koha. Esimest korda korraldati nelja maailmajao meistrivõiastlused, kus võistlesid kogu Euroopast üle jääva maailma iluuisutajad. Võistlused toimusid Kanadas Halifaxis ning Pang–Tong tulid 5. kohale (Shen–Hongbo võitsid). Maailmameistrivõistlustel Helsingis said nad 14. koha (Shen–Zhao olid teised). Juunioride MM-il Zagrebis saavutasid Pang–Tong 8. koha.
2000 tulid nad Sheni ja Zhao puudumisel esimest korda Hiina meistriteks. Nelja maailmajao meistrivõistlustel Osakas tulid nad 5. kohale (Shen–Zhao ei osalenud) ja maailmameistrivõistlustel Prantsusmaal Nizzas 15. kohale (Shen–Zhao olid teised).
2001 tulid Pang–Tong Hiina meistrivõistlustel Sheni ja Zhao järel teiseks. Nelja maailmajao meistrivõistlustel Salt Lake Citys tulid nad 4. kohale (Shen–Zhao olid teised) ja maailmameistrivõistlustel Vancouveris 10. kohale (Shen–Zhao olid kolmandad).
2002 tulid Pang–Tong nagu tavaliselt Hiina meistrivõistlustel Sheni ja Zhao järel teiseks. Nelja maailmajao meistrivõistlustel Lõuna-Koreas Jeonjus tulid nad seevastu Sheni ja Zhao puudumisel esimesteks. See tulid osalt sellest, et riigid ei tulnud sinna üldjuhul olümpiakoondisega. 2002. aasta taliolümpiamängudel Salt Lake Citys jäid Pang–Tong 9. kohale (Shen–Zhao olid kolmandad). Järgnenud maailmameistrivõistlustel Naganos olid nad 5. kohal (Shen–Zhao võitsid).
2003 nad Hiina meistrivõistlustel ei osalenud. Nelja maailmajao meistrivõistlustel Pekingis saavutas Hiina kolmikvõidu: Shen–Zhao võitsid Pang–Tongi ees. Maailmameistrivõistlustel Washingtonis tulid Pang–Tong juba 4. kohale (Shen–Zhao võitsid).

2004 tulid Pang–Tong Shen–Zhao puudumisel teist korda Hiina meistriteks ja Kanadas Hamiltonis esimest korda nelja maailmajao meistriteks. Maailmameistrivõistlustelt Dortmundist said nad oma esimese medali, pronksi Tatjana Totmjanina ja Maksim Marinini ning Sheni ja Zhao järel. Hooaja lõpul Colorado Springsis toimunud Grand Prix' finaalis osales seekord kolm Hiina paari ja Pang–Tong jäid 5. kohale. Võitsid Shen–Zhao Totmjanina–Marinini ees.
2005 Pang–Tong Hiina meistrivõistlustel ei osalenud. Nelja maailmajao meistrivõistlustel Lõuna-Koreas Gangneungis jäid nad teiseks, kaotades esimest korda elus Zhang Danile ja Zhang Haole (177,8 punkti 181,61 vastu). Maailmameistrivõistlustel Moskvas kogusid nad sama summa (177,33), aga medaliks sellest ei piisanud. Kaksikvõidu sai Venemaa Zhangide (180,22) ees, võitsid Totmjanina–Marinin, Shen–Zhao katkestasid. Grand Prix' finaalis Pekingis olid Pang–Tong 173,66-ga kolmandad, kaotades kindlalt Shenile ja Zhaole (206,54) ning Maria Petrovale ja Aleksei Tihhonovile (187,32) ning edestades napilt teist Vene paari ja Zhange (172,5).
2006 ei osalenud Pang–Tong Hiina ega nelja maailmajao meistrivõistlustel. 2006. aasta taliolümpiamängudel Torinos püstitasid nad 186,67 punktiga isikliku rekordi, aga ikka jäid nad napilt medalist ilma. Võitsid Totmjanina–Marinin (204,48) Zhangide (189,73) ja Shen–Zhao (186,91) ees. Seevastu järgnenud maailmameistrivõistlustel õnnestus neil oma tulemust veel parandada (189,2) ja tulla esimest korda maailmameistriteks, kuigi Totmjanina–Marinini ja Shen–Zhao puudumisel. Kaksikvõidu tagas Hiinale Zhang–Zhang 186,42-ga Petrova–Tihhonovi ees. Kuid Grand Prix' finaalis Tokios jäid Pang–Tong alles 6. kohale 168,34 punktiga. Võitsid Totmjanina–Marinin (193,60) Zhangide ees.
2007 tulid Pang–Tong kolmandat korda Hiina meistriteks (Sheni ja Zhao puudumisel). 2007. aasta Aasia talimängudel Hiinas Changchunis sai Hiina kolmikvõidu, Shen–Zhao võitsid 195,55-ga Pang–Tongi 181,47 ees. Nelja maailmajao meistrivõistlustel Colorado Springsis oli paremusjärjestus sama: võitsid Shen–Zhao (203,05) Pang–Tongi ees (185,33). Ning samasugune oli järjestus ka maailmameistrivõistlustel Tokios: Shen–Zhao 203,5, Pang–Tong 188,46. Grand Prix' finaalis Pang–Tong ei osalenud.

2008 saavutasid Pang–Tong Hiina meistrivõistlustel Zhangide järel juba kuuenda hõbemedali ja üheksanda medali. Nelja maailmajao meistrivõistlustel Lõuna-Koreas Goyangis oli nende järjestus vastupidine: Pang–Tong võitsid (187,33), Zhangid olid teised (181,84). Kuid maailmameistrivõistlustel Göteborgis jäid Pang–Tong 186,78 punktiga alles 5. kohale (Zhangid said hõbemedali). Maailmameistriteks tulid Aljona Savtšenko ja Robin Szolkowy. Torinos toimunud Grand Prix' finaalis võitsid taas Savtšenko–Szolkowy (199,23) Zhangide (191,2) ees, Pang–Tong olid seekord kolmandad (185,13).
2009 Pang–Tong ei osalenud Hiina meistrivõistlustel, kuid võitsid isikliku rekordi 194,94-ga nelja maailmajao meistrivõistlustel Vancouveris. Kuid Los Angeleses toimunud maailmameistrivõistlustel kogusid nad 181,08 punkti, millest piisas vaid 4. kohaks. Võitsid Savtšenko–Szolkowy (203,48) Zhangide (186,52) ees. Grand Prix' finaalis Goyangis oli paremusjärjestus vastupidine: esimene Pang–Tong (191,49), teine Zhang–Zhang (188,22), kolmas Savtšenko–Szolkowy (185,09).
2010 ei osalenud Pang–Tong Hiina ega nelja maailmajao meistrivõistlustel. 2010. aasta taliolümpiamängudel Vancouveris olid nad lühikava järel 4. kohal, kuid võitsid vabakava maailmarekordilise 141,81 punktiga. Siiski ei piisanud sellest olümpiavõiduks: suurepärane isiklik rekord 213,31 andis Sheni ja Zhao (216,57) järel ning Savtšenko ja Szolkowy (210,6) ees hõbemedali. Järgnenud MM-il Torinos suutsid nad Sheni ja Zhao puudumisel 211,39-ga siiski võita. Savtšenko ja Szolkowy said 204,74-ga hõbemedali. Grand Prix' finaalis võitsid Shen–Zhao 214,25 punktiga Pang–Tongi (201,86) ja Savtšenko–Szolkowy (200,38) ees.