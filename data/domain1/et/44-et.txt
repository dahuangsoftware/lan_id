Sidepataljoni lahinguks nimetatakse 21. juunil 1940 (1940. aasta juunipöörde ajal) Tallinnas 21. Algkooli juures toimunud relvakonflikti Sidepataljoni ja Punaarmee vahel.
Sidepataljon, mis pärast Eesti sõjaväe kasarmute sundloovutamist Punaarmeele paiknes Raua tänava koolimajas, keeldus juunipöörde ajal relvi ära andmast, kuni koolimajale suunati NSV Liidu Punaarmee väeosa raskekuulipilduja toru. Kui relvad konfiskeeriti, leidsid Eesti sõdurid maja õue peidetud mobilisatsioonirelvad ja olid taas relvis.
Enne keskööd tulid kommunistid valvet üle võtma, kuid see ei läinud neil korda. Vastupanu tekkis spontaanselt ilma juhtimiseta, kuna kõik pataljoni ohvitserid olid major Rudolf Veidebachi matusel. Maja ümber hakkas hargnema lahing, mis kestis, kuni jõudis kohale uus sõjaminister Tõnis Rotberg ja kuus soomusautot.
Selles lahingus langesid allohvitser Aleksei Männikus ja reamees Johannes Mandre. Nemad olid nende väheste Eesti sõdurite seas, kellele sai osaks langeda II maailmasõjas Eesti vormis ja Eesti lipu all..
Lahingus langenute matused korraldas 23. juunil 1940 Oskar Veldeman.


== Viited ==


== Kirjandus ==
Hanno Ojalo. Raua tänava lahing. Tallinn, Sentinel 2010.


== Välislingid ==
http://www.postimees.ee/78358/raua-tanava-lahingus-kaitsti-eesti-riigi-au