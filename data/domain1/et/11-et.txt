Tõnis Lehtmets (sündinud 22. oktoobril 1937 Rakveres) on eesti kirjanik.
Lõpetas 1961 TRÜ ajaloo-keeleteaduskonna. Töötas 1963–1972 ajalehe Edasi toimetuses ja 1972–1985 ENSV Kirjanike Liidu Tartu osakonnas konsultandina.


== Looming ==
Kirjutanud luuletusi, romaane ja jutte. Kujutanud maaelu ja väljendanud linnas raskesti kohaneva maamehe elutunnetust. Tema romaani "Tume laas" (1978) algsele avaldamisele ajakirjas Looming tegid nõukogude parteiorganid ja tsensuur suuri takistusi, sest see metsakülade inimeste saatusi käsitlev teos puudutas ka metsavendlust ja küüditamist. Pärast Rudolf Sirget oli Tõnis Lehtmets esimene, kes küüditamise teema jälle eesti proosas nähtavaks tegi.
Tõnis Lehtmets oli NLKP liige aastatel 1968–1989.


== Teosed ==


=== Luulekogud ===
"Esimesed värsid" (1960)
"Tänavad ja tanumad" (1962)
"Kodumurul" (1966)
"Lõkkemõtted" (1974)


=== Jutukogud ===
"Kohtumine vanaema aias" (1966)
"Margapuuga mõõdetud maa" (1976)


=== Dokumentaaljutustus ===
"Pakane" (1967)


=== Romaanid ===
"Tume laas" (1978)
"Kompromiss" (1982)


== Kirjandus ==
"Keele ja Kirjanduse" ringküsitlus kirjanikele. Tõnis Lehtmets" – Keel ja Kirjandus 1973, nr 12, lk 736–738
Hando Runnel, "Tõnis Lehtmetsa häbelikkus" (luulekogu "Lõkkemõtted" arvustus) – Looming 1974, nr 11, lk 1926–28 ja H. Runnel, "Ei hõbedat, kulda", ER 1984, lk 162–165
Mati Unt, "Mis te minuga teete?" (romaani "Kompromiss" arvustus) – Looming 1982, nr 7, lk 996–998
Eesti kirjanduse ajalugu, V köide, 2. raamat, ER 1991, lk 235–236 (ülevaate autor Aadu Säärits) ja bibliograafia lk 246
Erik Linnumägi, "Kirjanik Tõnis Lehtmets on 12 aastat vaikinud. Miks?" – Maaleht 22. detsember 1994, lk 28
Hinge Kaljund, "Minu vend Tõnis: kirjanik Tõnis Lehtmetsa elust ja loomingust" (raamatu teine osa sisaldab Tõnis Lehtmetsa lühiproosat). Kirjastus Canopus, Tallinn 2010, 170 lk; ISBN 9789949904150