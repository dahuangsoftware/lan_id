Georg Erich Põld (varem Jüri Põld; sündinud 29. juulil 1952 Kuressaares) on Eesti poliitik ja sporditegelane. Ta oli Eesti NSV Ülemnõukogu, Eesti Vabariigi Ülemnõukogu ja VII Riigikogu liige ning VIII Riigikogu asendusliige.
1982. aastal lõpetas Põld Tallinna Polütehnilise Instituudi tööstuse juhtimise ja planeerimise erialal.


== Poliitiline tegevus ==
Ta oli Reformierakonna (ja selle eelkäija Eesti Liberaaldemokraatliku Partei) liige 09.03.1990–14.06.2013.
1974-1976 ja 1982–1986 oli Põld Kingissepa rajooni Rahvasaadikute Nõukogu liige. 1990–1992 oli ta Eesti Kongressi ja ENSV Ülemnõukogu liige. 1992–1995 kulus ta Riigikogu VII koosseisu ning 1995–1996 oli ta Riigikogu VIII koosseisu asendusliige.
1995. aastal oli ta vastu Aleksander Einselni vabastamisele kaitseväe juhataja ametist.
1996. aastal esitas Põld minister Andrus Öövelile arupärimise tema personalipoliitika kohta nelja inimese asjus. Need olid: ENSV viimase siseministri asetäitja, miilitsa kindralmajor Arved Jaaska; ministeeriumi asekantsler, endine NSV Liidu kindralstaabi kümnenda osakonna polkovnik Elvo Priks; Nõukogude armee kindralstaabi luurepeavalitsuse koolis õppinud Aadu Lee; kaitseministeeriumi kantsler Robert Lepikson, kelle lahkumisavaldust Öövel ei olnud kinnitanud.
1996. aastal väitis Postimees, et 1995-96 soovis Jüri Põld erastada Tallinnas aadressil Koidula 3 asuvat 113-ruutmeetrist pinda, mis erastati tööandja eluruumi staatuse kaudu peaminister Tiit Vähi abile Peeter Jakovlevile. Vähi valitsuse korteritehingute asjus algatati hiljem kriminaalasi.


== Sporditegevus ==
1998. aastast on Põld Eesti Karate Föderatsiooni juhatuse liige. 2004–2008 oli ta Eesti Olümpiakomitee karatetreenerite ning aastast 2008 on ta karate-, kobudo- ja iaidotreenerite kutsekomisjoni esimees.
2002 ja 2008 oli Põld karate Euroopa meistrivõistluste korralduskomitee aseesimees. Aastatel 1999–2011 oli ta Karateföderatsiooni peasekretär.
Põld toimetas 2006. aastal ilmunud õpiku "Karate".


== Isiklikku ==
Ta on abielus ja ta on viie lapse isa.


== Tunnustused ==
Riigivapi V klassi teenetemärk (2002)
Riigivapi III klassi teenetemärk (2006)


== Viited ==


== Välislingid ==
"Jüri Põld", artikkel ESBL-is


== Kirjandus ==
Eesti Ekspress. 18. juuni 2014, lk. 58.