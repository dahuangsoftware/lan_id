Generál JUDr. Anton Rašla (* 15. september 1911, Pavlice – † 17. máj 2007, Bratislava) bol slovenský vojenský prokurátor a právnik. Bol poľným prokurátorom počas SNP a po skončení vojny jedným z troch žalobcov pri procese s Jozefom Tisom.
Na prelome 40. a 50. rokov bol žalobcom vo viacerých vykonštruovaných procesoch voči ľuďom nepohodlným komunistickému režimu vrátane takých, v ktorých boli vynesené rozsudky smrti. Rašla bol hlavným prokurátorom v procese s Bielou légiou, V ňom boli Anton Tunega, Eduard Tesár a Albert Púčik odsúdení na doživotie, Rašla sa však voči rozsudku odvolal. Najvyšší súd v Prahe jeho odvolaniu vyhovel a odsúdil všetkých troch na trest smrti. Rašla sa až do konca svojho života považoval v tejto veci za "nevinného a nezúčastneného". Tvrdil, že dotyční boli zakuklení ľudáci, ktorí chceli vrátiť na Slovensko totalitný režim z rokov 1939 až 1945.


== Obeť straníckych čistiek a následná rehabilitácia ==
Už od roku 1949 samotného Rašlu „rozpracovávala“ Štátna bezpečnosť v rámci takzvaného buržoázneho nacionalizmu. V roku 1954 bol Rašla vo vykonštruovanom procese odsúdený za údajnú spoluprácu s cudzími spravodajskými službami na doživotný trest odňatia slobody. Po rehabilitácii, ktorú dosiahol v roku 1963, pracoval až do dôchodku na Katedre trestného práva Právnickej fakulty Univerzity Komenského v Bratislave. Potom ešte pôsobil do roku 1984 na Katedre trestného práva na Právnickej fakulte Univerzity Pavla Jozefa Šafárika v Košiciach. Po roku 1989 vydal niekoľko memoárových titulov. V posledných rokoch života bol pripútaný na invalidný vozík. Zomrel vo veku nedožitých 96 rokov.


== Dielo ==
Tiso a povstanie (Pravda, Bratislava, 1947)
Civilista v armáde (Vydavateľstvo politickej literatúry Brat. 1967, 186 s.)
Neporazená armáda (Obzor 1969, 83 s.).
Ľudové súdy v Československu po II. svetovej vojne ako forma mimoriadneho súdnictva (Vydavateľstvo SAV 1969, 166 s.)
Proces s dr. J. Tisom. Spomienky obžalobcu A. Rašlu a obhajcu E. Žabkayho (Tatrapress Brat. 1990)
Inkvizícia nezomiera (Obzor Brat. 1991)
Legendy o Tisovi; In: Pokus o politický a osobný profil Jozefa Tisu, Historický ústav SAV 1992. 380 s.
Spomienky spoza mreží (Vidas Banská Bystrica 1998)
Zastupoval som československý štát (Privatpress Prešov 1999)


== Externé odkazy ==
Rašla - Obávaný prokurátor do väzenia posielal, a tam aj skončil
JUDr. Tibor Böhm: Kto ste, generál Rašla?