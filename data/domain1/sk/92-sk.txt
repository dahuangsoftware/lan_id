Biogénny prvok alebo bioprvok je chemický prvok, ktorý sa nachádza v živých organizmoch. Biogénny prvok v užšom zmysle je len primárny biogénny prvok.


== Delenie biogénnych prvkov (v širšom zmysle) ==
Biogénne prvky sa delia podľa percentuálneho množstva v organizme (na dve či tri veľmi rôzne označované hmotnostné skupiny) a podľa miery výskytu vo všetkých organizmoch (na invariabilné a variabilné).
Celkové delenie je teda takéto:
I) biogénne prvky prvého rádu (=primárne biogénne prvky): tvoria viac ako 0,1 % hmotnosti organizmu:
invariabilné: vodík, kyslík, uhlík, dusík, sodík (zaraďovaný aj pod II), fosfor, vápnik
variabilné: žiadne

II) biogénne prvky druhého rádu (=sekundárne biogénne prvky): tvoria menej ako 0,1 % a viac ako 0,005 % hmotnosti organizmu (podľa iných zdrojov: viac ako 0,001 % hmotnosti alebo 0,001 % sušiny a podobne):
invariabilné: horčík, draslík, železo (zaraďované aj pod III), síra, chlór, fosfor
variabilné: bróm, kobalt (zaraďovaný aj pod III), titán, vanád

III) biogénne prvky tretieho rádu: ostatné prvky:
invariabilné: meď, zinok, mangán, fluór, jód, molybdén, bór (zaraďovaný aj ako variabilný), kremík (zaraďovaný aj ako variabilný)
variabilné: väčšina ostatných prirodzených prvkov

Skupina III) sa niekedy delí na dve ďalšie hmotnostné podskupiny (označme ich IIIa) a IIIb) – pozri*).
Uvedené tri skupiny sa zvyknú alternatívne označovať rôzne, a to takto:
I makrobiogénne p. (biogénne p., primárne b. p.), II mikrobiogénne p. (sekundárne b. p.), III ultramikrobiogénne p. (oligobiogénne p., stopové p.)
I makrobiogénne p. (biogénne p., primárne b. p.), II oligobiogénne p. (sekundárne b. p.), III mikrobiogénne p. (stopové p.)
I + II makrobiogénne p., III mikrobiogénne p. (stopové p.)
I + II makrobiogénne p., *IIIa) mikrobiogénne p., *IIIb) ultramikrobiogénne p. (stopové p.)
Výraz makrobiogénne prvky možno vždy nahradiť slovom makroprvky alebo makroelementy alebo hlavné živiny; výraz mikrobiogénne prvky zas slovom mikroprvky alebo mikroelementy.