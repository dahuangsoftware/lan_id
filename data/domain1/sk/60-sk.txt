Ketský potok je vodný tok na južnom Slovensku, pravostranný prítok Hrona, má dĺžku 32 km a je tokom III. rádu. Niekedy sa označuje ako Kvetnianka.


== Prameň ==
Pramení v Hronskej pahorkatine, v časti Bešianska pahorkatina, pod vrchom Bašta (247,1 m n. m.), v nadmorskej výške cca 205 m n. m.


== Opis toku ==
Tečie sprvu na juh cez obec Bardoňovo, za ňou priberá zľava svoj prvý významnejší prítok, Čerešňovku (169,0 m n. m.). Rozširuje svoje koryto a napája malú vodnú nádrž Plavé Vozokany. Ďalej tečie viac juhovýchodným smerom, zľava priberá Vozokanský potok (159,3 m n. m.), preteká okrajom obce Čaka a pri osade Kopec priberá Dedinský potok z pravej strany.
Následne tečie cez obec Farná a okrajom Kuralian. Medzi obcami Kuraľany a Keť napája ďalšiu vodnú nádrž, tečie popri obci Keť a na ľavom brehu napája sústavu troch Keťských rybníkov. Vzápätí ústi do vodnej nádrže Bíňa (126,4 m n. m.). Po výtoku z nej vytvára koryto dvojitú ostrú zákrutu a pri obci Bíňa sa v nadmorskej výške 117,1 m n. m. vlieva do Hrona.