Kaolinit je minerál kryštalizujúci v triklinickej sústave, chemicky zásaditý kremičitan hlinitý - Al2Si2O5(OH)4. Kaolinit vytvára horninu nazývanú kaolín.


== Charakteristika ==
Minerály tejto skupiny, do ktorej patria kaolinit, nakrit, halloyzit a ďalšie, tvoria veľmi malé pseudohexagonálne lupienky a šupinky. Môžu sa vyskytovať v podobe celistvých, zemitých alebo ílovitých agregátov. Farba sa mení od bielej a bezfarebnej po žltkastú, červenkastú alebo modrastú; vryp je biely. Minerály kaolinitovej skupiny bývajú priehľadné až priesvitné a vyznačujú sa perleťovým až matným alebo zemitým leskom.


== Vznik ==
Tvoria sa premenou živcov a iných kremičitanov bohatých na hliník pri zvetrávaní, a to najmä vo vlhkých oblastiach. Vo väčšom meradle vznikajú pri prenikaní hydrotermálnych roztokov cez horniny, vzniknutá hornina sa nazýva kaolín. Granity sa môžu zmeniť až na nespevnenú masu, ktorú tvorí najmä kremeň, sľuda a kaolinitický íl.


== Poznávanie ==
Kaolinitové minerály sú vo vlhkom stave plastické a pri zohrievaní v uzatvorenej skúmavke strácajú vodu. Na určenie jednotlivých minerálov skupiny kaolinitu sú potrebné špeciálne optické metódy.


== Lokality ==


=== Výskyty na Slovensku ===
Je súčasťou kaolínov tzv. poltárskej formácie v Lučenskej a Žiarskej kotline. V oblasti Poltára a Rudníka sa aj ťaží. Ďalšie lokality: Markušovce, Pinciná, Sitnianska Lehôtka, Dolné Breziny, Banská Štiavnica.


== Pozri aj ==
Zoznam minerálov


== Iné projekty ==

 Commons ponúka multimediálne súbory na tému kaolinit.


== Externé odkazy ==
Mineraly.sk – zdroj, z ktorého (pôvodne) čerpal tento článok.
www.mindat.org - kaolinit na mineralogickej databáze