Ο Νίκος Χριστοδουλάκης είναι Έλληνας πολιτικός, ηλεκτρολόγος μηχανικός και οικονομολόγος.


== Βιογραφία ==
Γεννήθηκε στα Χανιά το 1952. Σπούδασε Ηλεκτρολόγος μηχανικός στο Εθνικό Μετσόβιο Πολυτεχνείο (1975) και συνέχισε τις σπουδές του με μεταπτυχιακό και διδακτορικό (1984) στα Οικονομικά από το Πανεπιστήμιο του Κέιμπριτζ. Ήταν παρών στα γεγονότα του Πολυτεχνείου το 1974. Εργάστηκε σε τεχνικές εταιρίες και δίδαξε σε ΤΕΙ, στο Πανεπιστήμιο του Κέιμπριτζ, στο Ευρωπαϊκό Πανεπιστήμιο της Φλωρεντίας, στο London Business School και στο Centre for Economic Policy Research του Λονδίνου, στο Πανεπιστήμιο Καρόλου της Πράγας, στο Ινστιτούτο Tinbergen του Άμστερνταμ και στο Πανεπιστήμιο της Κύπρου.
Διετέλεσε Γενικός Γραμματέας Έρευνας και Τεχνολογίας (1993-1996) και οικονομικός σύμβουλος του Πρωθυπουργού (1996). Από το 1996 ως το Μάρτιο του 2000 ήταν Υφυπουργός Οικονομικών αρμόδιος για τον Προϋπολογισμό και τη διαχείριση του Δημόσιου Χρέους (περίοδος κρίσιμη για την είσοδο της χώρας στην Ευρωζώνη). Στη συνέχεια διετέλεσε Υπουργός Ανάπτυξης στο διάστημα 2000-2001 και Υπουργός Εθνικής Οικονομίας και Οικονομικών στο διάστημα 2001-2004.
Έκτοτε είναι Καθηγητής Οικονομικής Ανάλυσης στο Τμήμα Διεθνών και Ευρωπαϊκών Οικονομικών Σπουδών του Οικονομικού Πανεπιστημίου Αθηνών.


== Πηγές ==
Βιογραφικό του Νίκου Χριστοδουλάκη στο Οικονομικό Πανεπιστήμιο Αθηνών


== Εργογραφία ==
Άγος απλήρωτον: Τα οφειλούμενα για το κατοχικό δάνειο και μια ευκαιρία επίλυσης, Ν. Χριστοδουλάκης (2013, εκδ. Gutenberg) ISBN 9789600115765
Οικονομικές θεωρίες και κρίσεις: Ο ιστορικός κύκλος ορθολογισμού και απερισκεψίας, Ν. Χριστοδουλάκης (2012, εκδ. Κριτική) ISBN 9789602187685
Σώζεται ο Τιτανικός;: Από το μνημόνιο, ξανά στην ανάπτυξη, Ν. Χριστοδουλάκης (2011, εκδ. Πόλις) ISBN 9789604353224
Το εκκρεμές της σύγκλισης: Πρόοδος, επιβράδυνση, επαναφορά, Ν. Χριστοδουλάκης (2006, εκδ. Πόλις) ISBN 9604351087
Το νέο τοπίο της ανάπτυξης (1998, εκδ. Καστανιώτης) ISBN 9600323127