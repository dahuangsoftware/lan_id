Ο Βαρθολομαίος φον Έσσλιν (γερμ. Bartholomäus von Hößlin), 1659-1704, ήταν ανώτερο μέλος του αυτοκρατορικού συμβουλίου της Αγίας Ρωμαϊκής Αυτοκρατορίας και χρυσοτέχνης του παλατιού.


== Βιογραφία ==
Γεννήθηκε στις 24 Ιουλίου του 1659 στο Λίνταου και έζησε στο Άουγκσμπουργκ. Σπούδασε την τέχνη του αργυροχρυσοχόου και μαζί με τον πεθερό του, Κριστόφ φον Ράντ, συνέστησαν το 1680 την εταιρία "Rad und Hößlin". Κατασκεύαζαν χρυσά, ασημένια και χαλύβδινα είδη, τεχνοτροπίας Μπαρόκ και Ροκοκό, κυρίως για τη διακόσμηση ναών, παλατιών και εξωτερικών χώρων, καθώς και είδη καθημερινής χρήσης. Απέσπασαν πολλά διεθνή βραβεία και μέσα σε μόλις λίγα χρόνια υποσκέλισαν τις μεγαλύτερες Ευρωπαϊκές ανταγωνίστριες εταιρίες της εποχής, προμηθεύοντας σχεδόν όλη την Ευρώπη και μέσω Βενετίας τον υπόλοιπο κόσμο. Η διακίνηση αλλά και οι χρηματικοί διακανονισμοί αυτών των πολύτιμων αλλά και μεγάλων διαστάσεων έργων τέχνης, έβαλαν δυναμικά την εταιρία στον χώρο των μεταφορών, της ναυτιλίας και των τραπεζικών εργασιών, ενισχύοντας καθοριστικά την οικονομία του Άουγκσμπουργκ. Στις 8 Ιουλίου του 1697, ο Βαρθολαμαίος, τιμάται από τον Αυτοκράτορα Λεοπόλδο Α' της Αγίας Ρωμαϊκής Αυτοκρατορίας για την μακρά και επιτυχημένη υπηρεσία του και κατατάσεται στους ευγενείς. Του απονέμεται ο βαθμός του Ιππότου "Ritter" και το οικόσημο. Αμέσως μετά περιλαμβάνεται στις πατρίκιες οικογένειες του Άουγκσμουργκ. Απεβίωσε την 1η Δεκεμβρίου του 1704. Οι απόγονοι του Βαρθολομαίου και της Μαρίας Ιακωβίνας φον Ράντ, ο Φίλιππος Άλμπρεχτ και ο εγγονός Κριστόφ, ανέπτυξαν περαιτέρω τις δραστηριότητες της εταιρίας, έγιναν προμηθευτές του στρατού και σταδιακά ίδρυσαν αντιπροσωπείες εμπορίας πρώτων υλών στην Βενετία και αργότερα στην Τεργέστη. Οι ναυτιλιακές και τραπεζικές επιχειρήσεις ενισχύθηκαν περαιτέρω από το γιο του Κριστόφ, τον Μάρκο, πατέρα του Έλληνα τραπεζίτη-μεγαλέμπορου Ιούλιου φον Έσσλιν.


== Αναφορές ==


== Πηγές ==
Hartmut von Hösslin - Hösslin Daten aus 5 Jahrhunderten ISBN 978-3-89639-087-5
Günter Irmscher - Das Kölner Goldschmiedehandwerk 1550-1800. 2 Bände ISBN 3795417422
Gabriela Krist - Metallrestaurierung - Metallkonservierung: Geschichte, Methode und Praxis ISBN 3205781961