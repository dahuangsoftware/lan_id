Η Kouris Media Group (KMG, γνωστή και ως Όμιλος Κουρή) είναι όμιλος έντυπων και ηλεκτρονικών μέσων μαζικής ενημέρωσης, και ιδιοκτήτης είναι ο Γιώργος Κουρής. Ιδρύθηκε το 1980 και σήμερα αποτελεί έναν από τους μεγαλύτερους ομίλους, στον κλάδο των media.


== Ιστορία ==
Η εταιρεία ξεκίνησε τον Μάρτιο του 1980, με την έκδοση της εφημερίδας Αυριανή. Παρ' όλο που τις αρχές της κυκλοφορίας δεν πουλούσε πολλά φύλλα, μετά την μεγάλη απεργία των εργαζομένων όλων των εφημερίδων τον Ιούλιο του 1980, η κυκλοφορία αυξήθηκε κατακόρυφα και έμεινε έτσι και μετά το τέλος της απεργίας. Το 1982, εκδίδει την αθλητική εφημερίδα Ο Φίλαθλος, την πρώτη ανεξάρτητη αθλητική εφημερίδα στην Ελλάδα.
Με το άνοιγμα της ιδιωτικής τηλεόρασης και μετά από παράκληση του Ανδρέα Παπανδρέου το 1990 ο Γιώργος Κουρής ξεκινάει το Κανάλι 29 με ΠΑΣΟΚικό χαρακτήρα. Λόγω του Σκανδάλου Κοσκωτά και την φιλική στάση των ΜΜΕ στη ΝΔ, το Κανάλι 29 απέκτησε μεγάλη τηλεθέαση.
Αργότερα, απογοητευμένος από την μετέπειτα στάση του ΠΑΣΟΚ, ο Γιώργος Κουρής πωλεί το Κανάλι 29 και με τα χρήματα που απέκτησε ξεκινάει το 1994, το Κανάλι 5, μετέπειτα Alter Channel. Τον Ιούλιο του 1996 ξεκινάει και το μουσικό ραδιόφωνο Love Radio 97.5. Στα τέλη του 2000, αγοράζει το Κανάλι 40 του Βασίλη Λεβέντη και το 2001 βγάζει στον αέρα το Extra Channel, το οποίο το 2003, το πούλησε στον Φίλιππο Βρυώνη. Το 2007 ιδρύεται η Real Media Group του Νίκου Χατζηνικολάου, με το 50% των μετοχών της εταιρείας να την κατέχει ο Ανδρέας Κουρής. Στις 13 Σεπτεμβρίου 2010, αγοράζει το πλειοψηφικό πακέτο του τηλεοπτικού σταθμού ΤηλεΦΩΣ από τον Κώστα Παπανικόλα και στην θέση του εξέπεμψε το Kontra Channel.


=== Οικονομική κρίση και απώλειες ===
Ωστόσο, η οικονομική κρίση χρέους της Ελλάδας, χτύπησε και τον Όμιλο Κουρή. Πρώτη η εφημερίδα Ο Φίλαθλος τον Οκτώβριο του 2011 έκλεισε λόγω οικονομικών χρεών. Ακολούθησε η μακρά οικονομική ιστορία του τηλεοπτικού σταθμού Alter Channel το οποίο είχε πολλά χρέη και κρατούσε τους εργαζόμενους του καναλιού απλήρωτους για μήνες. Αποτέλεσμα, η γνωστή απεργία των εργαζόμενων και το 2012, το κανάλι έκλεισε. Τέλος, το ίδιο καθεστώς υπήρχε και στην Αυριανή, η οποία έκλεισε τον Δεκέμβριο του 2012.


=== Μετέπειτα ===
Αλλά, η εταιρεία γρήγορα ανέκαμψε και έγιναν προσπάθειες, χωρίς όμως αποτέλεσμα να επαναλειτουργήσει το Alter. Επίσης δύο χρόνια μετά το κλείσιμο του Φιλάθλου, έγιναν ευρύτατες προσπάθειες για την επανεκδοσή του, ωστόσο η προσπάθεια ναυάγησε. Τέλος, ο Γιώργος Κουρής, ίδρυσε μια νέα εφημερίδα στη θέση της Αυριανής, την Kontra News, που είναι παρόμοια με την Αυριανή.


== Ιδιοκτησίες ==
Παρ' όλο που η οικονομική κρίση προξένησε μεγάλες απώλειες στην KMG, διατηρεί την ιδιοκτησία πολλών ΜΜΕ. Τα ΜΜΕ που έχει ο όμιλος είναι τα εξής:
Ο τηλεοπτικός σταθμός Kontra Channel
Ο ραδιοφωνικός σταθμός Love Radio 97.5
Η πανελλαδική εφημερίδα Kontra News
Η κατά 50% θυγατρική εταιρεία Real Media Group
Και ο αθλητικός ιστότοπος Ο Φίλαθλος


=== Πρώην ιδιοκτησίες ===
Ο τηλεοπτικός σταθμός Alter Channel
Ο τηλεοπτικός σταθμός ART 68
Το τηλεοπτικό Κανάλι 29
Ο τηλεοπτικός σταθμός Extra Channel
Η εφημερίδα Αυριανή
Η αθλητική εφημερίδα Ο Φίλαθλος


== Παραπομπές ==


== Εξωτερικοί σύνδεσμοι ==
Επίσημη ιστοσελίδα