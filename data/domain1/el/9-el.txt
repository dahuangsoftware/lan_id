Οι Γαλαξίες-Κεραίες (Antennae, γνωστοί και ως NGC 4038/4039, Caldwell 60/61 ή Arp 244) είναι ζεύγος αλληλεπιδρώντων γαλαξιών στον αστερισμό Κόρακα. Απέχουν περίπου 65 εκατομμύρια έτη φωτός από τη Γη. Τους ανακάλυψε ο Ουίλιαμ Χέρσελ το 1785. Το όνομά τους οφείλεται στις δύο μακριές ουρές άστρων, αερίων και σκόνης, οι οποίες μοιάζουν με κεραίες εντόμων. Ανήκουν στην Ομάδα γαλαξιών NGC 4038.
Αρχικά οι δύο γαλαξίες ήταν ξεχωριστοί. Ο NGC 4038 ήταν ραβδωτός σπειροειδής γαλαξίας και ο NGC 4039 σπειροειδής γαλαξίας. Οι δύο γαλαξίες αρχικά προσέγγισαν ο ένας τον άλλο και στη συνέχεια σχηματίστηκαν οι ουρές υλικών, ενώ οι γαλαξίες προσέγγισαν ο ένας τον άλλο ξανά. Αναμένεται να συγχωνευθούν σε έναν ελλειπτικό γαλαξία.
Στον NGC 4038 έχουν παρατηρηθεί πέντε υπερκαινοφανείς αστέρες: οι SN 1921A, SN 1974E, SN 2004GT, SN 2007sr και SN 2013dk.


== Παραπομπές ==