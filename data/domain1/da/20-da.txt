Drag queen er en oftest mandlig entertainer, som optræder i (gerne overdrevet og prangende) kvindetøj og makeup og hvis show ofte er komisk, dramatisk eller satirisk i sin form. Showet er en kombination af sang (oftest play back) og dans. En del drag queens optræder desuden ved diverse marcher for homoseksuelle – såkaldte prides – hvor formålet er at vække opsigt.
Ofte er drag queens homoseksuelle. De kan også være heteroseksuelle, ligesom en mindre del er transvestitter uden dog at være transseksuelle. Almindeligvis adskilles drag queens fra transvestitter ved at en drag queen ikke som sådan ønsker at ligne en kvinde i virkeligheden, hvilket ofte er ønsket for en transvestit.
I Danmark er de mest kendte drags Thomas Bickham og Peter Andersen. I 2007 vandt Peter Andersen som drag queenen DQ Dansk Melodi Grand Prix med sangen Drama Queen. Frøken Verden er et årligt dansk drag show der satirisk efterligner en klassisk skønhedskonkurrence. Hvert år i Oktober måned, finder DM i Drag sted i Odense. Showet hedder Nattens Dronning, og har de sidste par år, fundet sted i Magasinet i Odense. Til Showet skal de optrædende drags dyste i to kategorier. Den første kategori er sang med et bestemt tema, hvor den anden kategori er fantasi. Her skal deltagerne selv lave og sammensætte et show, som ofte bygger på en film, eventyr eller en historie. Vinderen blev i 2009, for tredje år i træk, drag'en Selina Sunshine


== Se også ==
Drag king – Det modsatte af en drag queen, dvs. en kvindelig entertainer der optræder som mand.
The Adventures of Priscilla, Queen of the Desert (da. Ørkendroningen Priscilla) (australsk comedy-drama fra 1994)


== Eksterne henvisninger ==