Pořádková pokuta je v českém procesním právu pořádkové opatření soudu, správního orgánu nebo jiného orgánu veřejné moci, kterým je donucován subjekt určitého řízení, aby splnil nějakou povinnost, zejména, aby se dostavil k jednání, aby předložil nějakou věc nebo aby splnil jinou výzvu. Také ji lze uložit i za rušení jednání či za urážlivé chování, kromě donucovacího efektu má tedy i výchovný smysl. Jde o jiný pojem a jiný právní institut než je pokuta, kterou lze uložit podle přestupkového zákona za porušení veřejného pořádku nebo pořádku ve státní správě a samosprávě.


== Uložení pokuty ==
O uložení pořádkové pokuty rozhoduje příslušný soud, správní orgán nebo jiný orgán veřejné moci rozhodnutím (nikoliv usnesením). Je možné ji uložit až do výše 50 000 Kč, může být ukládána i opakovaně, je příjmem státu (v případě správního řízení příjmem toho orgánu, který ji uložil) a pokud nebude dobrovolně zaplacena, bude exekučně vymáhána. Na druhou stranu, už uloženou pokutu lze většinou prominout, jestliže subjekt požadovanou povinnost splní, nebo pokud to odůvodní jeho jiné chování.
Kromě soudů a správních orgánů může pořádkovou pokutu ukládat i státní zástupce nebo orgán policie v trestním řízení nebo třeba soudní exekutor při získávání informací v exekučním řízení.


== Jiné sazby ==
Obecně je maximální výše jedné pořádkové pokuty 50 000 Kč. V některých případech ale může být uložena v jiné výši:
při jednání před Ústavním soudem až 100 000 Kč,
za neposkytnutí součinnosti Úřadu pro ochranu osobních údajů až 25 000 Kč,
Úřadem pro ochranu hospodářské soutěže obchodní společnosti až do výše 300 000 Kč nebo 1 % z jejího ročního čistého obratu,
pojišťovacímu zprostředkovateli Českou národní bankou až 5 000 000 Kč,
Inspekcí životního prostředí za znemožnění kontroly vodního zdroje nebo za neposkytnutí součinnosti při kontrole obchodování se zvířaty až 200 000 Kč a za znemožnění kontroly znečisťujícího zařízení až 100 000 Kč.


== Reference ==