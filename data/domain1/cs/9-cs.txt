Lelíček ve službách Sherlocka Holmese je česká filmová komedie z roku 1932. Hlavní roli vytvořil Vlasta Burian a režisérem byl Karel Lamač.


== Děj ==

Portorický předseda vlády (Theodor Pištěk) pověřil detektiva Sherlocka Holmese (Martin Frič), aby našel dvojníka portorickému králi Fernandu XXIII. (Vlasta Burian). Slabý a ustrašený král se bojí anarchistů a nechce se ukazovat na veřejnosti. Nespokojená je i královna (Lída Baarová), pár je totiž stále bez následníka. Sherlock Holmes najde v českých novinách obrázek Františka Lelíčka (opět Vlasta Burian) z Prahy a hned se za ním vydal. Lelíček je vykutálený Čech, který myslí jen na peníze a na jídlo. Doma má dluhy a věřitelé (Jan W. Speerger a další) ho stále pronásledují a když mu Sherlock nabídne peníze, tak se s ním vydá do Portorika. Ve vlaku se naučí „Španělsky snadno a rychle“. V Portoriku se doví svůj úkol: dělat dvojníka. Nejdřív se mu to nelíbí ale pak se nechá přemluvit, setká se s předsedou vlády, s dvorním maršálkem (Čeněk Šlégl) etiketou a i se samotným králem. Když král odjede do exilu, Lelíček začne vládnout. Ukáže se lidu, a přestojí s Holmesovou pomocí atentát. nechal se fotit na známky, vynadal ministrům, vyřídil resty a ujal se vlády pevnými otěžemi, nechá i vyhlásit novou hymnu a setká se s královnou, je to ale její dvojnice (také Lída Baarová). Když ho pravá královna uvidí, jak vyvádí při býčích zápasech tak si s ním sjedná schůzku a pak už je spokojená... Atentátníci však přichystali další atentát a Sherlock Lelíčka a dvojnici na poslední chvíli zachrání. Dvojnice uteče, ale královna je s Lelíčkem spokojená. Atentátníci jsou zavřeni, přijde ale zpráva, že pravý král zemřel. Místo toho, aby si Lelíček šel za něj lehnout na hřbitov se prohlásí za krále a Sherlocka pověří hledáním nového dvojníka. Příběh končí, když si Lelíček s „kšiltovkou“ dá s pravou královnou při slavnosti dlouhý polibek.


== Poznámky ==
Vlasta Burian ve své legendární dvojroli (a v jedenáctém filmu). Role dokazuje Burianovo herecké umění, když dokázal rozlišit charaktery obou hlavních postav. V tomto filmu nemusel vůbec hrát zamilovaného, byl do Baarové zamilovaný doopravdy a chtěl se kvůli ní rozvést. Zajímavostí také je, že v úvodu filmu číšník osloví Buriana „pane Lemlíček“. Nebyl to omyl – v předloze a ještě na začátku filmu se hlavní postava jmenovala právě Lemlíček. Byla také natočena francouzská verze, v ní ale Burian nehrál.


== V hlavní roli ==
Vlasta Burian (František Lelíček, falešný portorický král Fernando XXIII. a portorický král Fernando XXIII.)


=== Dále hrají ===
Martin Frič (Sherlock Holmes), Lída Baarová (královna a její dvojnice), Theodor Pištěk (předseda vlády), Čeněk Šlégl (dvorní maršálek), Eva Jausenová (Conchita, společnice královny), Eman Fiala (fotograf, skladatel), Jan Richter (vrchní v kavárně Roxy), Karel Postranecký (číšník v hotelu, důstojník královské gardy), Jan W. Speerger (věřitel, anarchista s bombou), Karel Schleichert, Josef Oliak, Emil Dlesk, Viktor Nejedlý (dvořané), Josef Kumok, Jára Beneš (skladatelé), Josef Zora, Alois Dvorský (lékaři), Betty Kysilková (tančící doňa), Ota Zahálka, Přemysl Pražský, Jan Sviták, Vladimír Pospíšil – Born, Felix Kühne, F. X. Mlejnek, Robert Ford (spiklenci), Josef Rovenský (občan při holdu, člen gardy), Emanuel Šlégl (sluha), Fred Bulín (Holmesův sluha James)


== Technické údaje ==
Originální název: Lelíček ve službách Sherlocka Holmesa
Zvuk: zvukový
Barva: černobílý
Země původu: Československo
Natočeno v: ateliéru


== Externí odkazy ==
Lelíček ve službách Sherlocka Holmese na Kinoboxu.cz
Lelíček ve službách Sherlocka Holmese v Česko-Slovenské filmové databázi
(anglicky) Lelíček ve službách Sherlocka Holmese v Internet Movie Database