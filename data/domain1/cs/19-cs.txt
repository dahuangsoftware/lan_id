Kevlar je obchodní značka para-aramidového vlákna, které objevila chemička Stephanie Kwoleková u firmy DuPont v roce 1965. 


== Vlastnosti ==

Molekulární vzorec kevlaru je [-CO-C6H4-CO-NH-C6H4-NH-]n.
Relativní hustota je 1,44 g/cm3, tažná pevnost vláken dosahuje 20-21 cN/dtex (modul pevnosti 3,6-4,1 GPa), při 160 °C se snižuje pevnost o 10 %, při 450 °C kevlar sublimuje.
Tažnost obnáší 2,8–4,0 %. absorpce rázové energie (způsobené např. střelou) je 4x vyšší než u běžných polyamidů.  Nevýhody: Kevlar je nevhodný pro vlhké prostředí a ke stlačování. Je citlivý na UV záření, velmi tuhý, takže ke stříhání jsou nutné speciální nůžky. 


=== Druhy vláken a jejich použití ===
Vedle základních typů K29 a K49 se udávají například druhy
K100 – Kevlar barvený ve hmotě
K119 – vlákno s vyšší tažností a odolností proti únavě
K129 – vlákno s vyšší pevností k balistickým účelům
AP – o 15% vyšší pevnost než Kevlar 29


== Výroba a zpracování vláken ==

Kevlar se syntetizuje z monomeru parafenylendiaminu a tereftaloyl chloridu. Jako rozpouštědlo se používá N-methylpyrolidon. Výsledná kapalina se protlačuje tryskou a prochází vzduchovou štěrbinou do srážecí lázně. Ve druhém stupni výroby se vláknina dlouží při teplotách 300-400 °C.
Vlákna se prodávají jako
Filament v jemnostech 22–167 tex ve formě příze nebo rovingu 
Stříž v jemnosti 1,7 dtex v délkách 38–50 mm 
Sekaná vlákna (chopped) v délkách 1–100 mm 


=== Textilie z kevlaru a jejich použití ===
Staplové příze se vyrábí bavlnářským způsobem předení v jemnostech 25–1000 tex 
Použití: šicí nitě, pleteniny na spodní prádlo, filtrace horkých plynů
Šňůry a lana s použitím zejména při vysokých teplotách 
Vynikající pevnost (více než 100 kN) dosahují kevlarová lana stáčená na tzv. planetárních  nebo tubulárních pramenicích.
Tkaniny se vyrábějí v plátnové, keprové nebo atlasové vazbě, často jako směsové (hybridní) s osnovou z uhlíkových rovingů a útkem z kevlarových filamentů. 
Použití: výztuž kompozitů a lamináty (ohnivzdorné oděvy, výztuže pneumatik, čluny, filtry atd.)

Pleteniny s použitím na rukavice k ochraně proti pořezání a proti ohni,  výztuže kalhot pro motocyklisty  apod.
Netkané textilie s použitím nejčastěji jako výztuže kompozitů 


=== Příklady maloobchodních cen kevlarových textilií ===
Ceny platné v USA v roce 2012:
Tkanina v keprové vazbě (cca 200 g/m2) = 33 € / m2
Směsová (hybridní) tkanina karbon/kevlar = 37 € / m2
Splétaná kevlarová hadice (ø 5 cm) = 18 € / m
Netkaná rouška (pavučinka) na lamináty (cca 10 g / m2) = 13 € / m2


== Recyklování kevlaru ==
Firma Teijin (která vyrábí konkurenční paraaramidové vlákno Twaron) organizuje sběr a recyklování použitých textilií s obsahem aramidových vláken všeho druhu. Od roku 2008 z nich vyrábí materiál Twaron Pulp 0701. 


== Odkazy ==


=== Reference ===


=== Literatura ===
Kießling/Matthes: Textil- Fachwörterbuch, Berlin 1993, ISBN 3-7949-0546-6, str. 208


=== Externí odkazy ===
 Obrázky, zvuky či videa k tématu Kevlar ve Wikimedia Commons
Specifikace materiálu: Kevlar: http://www.odetka.cz/…
(anglicky) DuPont, Welcome to Kevlar: http://www2.dupont.com/…