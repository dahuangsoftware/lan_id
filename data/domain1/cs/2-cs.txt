Ivana Levá (* 16. června 1950) je česká politička, v letech 2002 až 2013 poslankyně Parlamentu ČR za KSČM.


== Vzdělání, profese a rodina ==
Po maturitě v roce 1968 na gymnáziu v Blovicích vystudovala roku 1973 pedagogickou fakultu v Plzni s aprobací český jazyk, dějepis. V letech 1973—2002 vyučovala na základní škole ve Starém Plzenci. S manželem Petrem vychovala syna Petra a dceru Ivanu.


== Politická kariéra ==
V roce 1978 vstoupila do KSČ.
V senátních volbách roku 1998 byla kandidátkou KSČM za senátní obvod č. 7 - Plzeň-město, avšak se ziskem 17,32 % skončila až na 4. místě. V komunálních volbách roku 1998, komunálních volbách roku 2002 a komunálních volbách roku 2010 byla za KSČM zvolena do zastupitelstva města Starý Plzenec. Profesně se k roku 1998 uvádí jako učitelka ZŠ.
V krajských volbách roku 2000 byla zvolena do Zastupitelstva Plzeňského kraje za KSČM.
Ve volbách v roce 2002 byla zvolena do poslanecké sněmovny za KSČM (volební obvod Plzeňský kraj). Byla členkou sněmovního výboru pro vědu, vzdělání, kulturu, mládež a tělovýchovu. Poslanecký mandát obhájila ve volbách v roce 2006. Byl nyní členkou výboru pro sociální politiku a působila i jako místopředsedkyně poslaneckého klubu komunistů. Opětovně byla do sněmovny zvolena ve volbách v roce 2010. Je členkou výboru pro vědu, vzdělání, kulturu, mládež a tělovýchovu a místopřesedkyní volebního výboru. Působí také jako místopředsedkyně podvýboru pro heraldiku a vexilologii.
Ve stínové vládě KSČM spravuje resort kultury a průřezový resort mediání politiky. V březnu 2014 byla zvolena Poslaneckou sněmovnou PČR členkou Rady České televize. Do Rady ČT ji navrhl Českomoravský odborový svaz pracovníků školství, získala 89 hlasů od přítomných poslanců.
V komunálních volbách v roce 2014 obhájila za KSČM post zastupitelky města Starý Plzenec. Na kandidátce přitom byla na posledním místě, vlivem preferenčních hlasů však skončila první. Profesně se uvádí jako důchodce. V roce 2015 na mandát zastupitelky rezignovala.


== Reference ==


== Externí odkazy ==
Ivana Levá na stránkách Poslanecké sněmovny Parlamentu České republiky