Guatemala je stát ve Střední Americe. Jeho sousedy jsou Belize, Salvador, Honduras a Mexiko. Název Guatemala pochází od indiánského slova v nahuatlu Cuauhtemallan, které znamená místo (země) obklopené stromy (lesy), protože téměř polovinu státu pokrývají tropické lesy.
Guatemala patří k větším středoamerickým státům. Rozkládá se na středoamerické šíji mezi pobřežím Tichého oceánu a Honduraským zálivem Karibského moře (Atlantský oceán). Je to jediný stát severní i střední Ameriky, který na souši hraničí s více než třemi státy.


== Historie ==
V nížinných oblastech Petén a Izabal na severu Guatemaly se od 3. století př. n. l. do 11. století n. l. rozkládalo jádro osídlení rozvinuté Mayské civilizace. Mayové se např. zabývali astronomií a matematikou, kde mj. zavedli pojem nuly. Jejich civilizace zanikla z dosud nejasných příčin. Stavby Mayů včetně pyramid je možno dnes navštívit např. v národním parku Tikal.
Až do roku 1523 bylo území centrem mayské říše, kterou v následujících letech rozvrátili Španělé. Podrobili si místní obyvatelstvo a vládli až do roku 1821. V letech 1560 až 1821 bylo součástí generálního kapitanátu Guatemala.
Dne 15. září 1821 byla vyhlášena nezávislost. O rok později roku 1822 byla Guatemala připojena k mexickému císařství. V letech 1823 až 1839 byla členem federace Spojených středoamerických provincií, která se postupně rozpadla. Stát se postupně dostává pod vliv Spojených státu, konkrétně United Fruit Company, která se výraznou měrou podílela na dění v zemi podporou jí nakloněných prezidentů.
Podrobnější informace naleznete v článku Guatemalská občanská válka.
V roce 1954 byl pučem za podpory CIA svržen ve svobodných volbách zvolený Jacobo Árbenz Guzmán, kterého nahradil Miguel Ydígoras Fuentes, který povolil tréning anti-castrovských bojovníků pro invazi v Zátoce sviní. Konflikt mezi vládou a opozicí přerostl v roce 1960 v občanskou válku, trvala až do roku 1996. Během války vláda vycvičila eskadry smrti, které měly za úkol likvidovat protivládní guerilly. Volená vláda stát spravuje od roku 1986.


== Přírodní podmínky ==
Středem území Guatemaly prochází hřbet pohoří Sierra Madre de Chiapas, který zde dosahuje výšek přes 4000 m n. m. Nejvyšší vrchol Guatemaly sopka Tajumulco je zároveň nejvyšší horou Středoamerických Kordiller kromě Mexika. Některé ze zdejších sopek jako jsou Acatenango a Fuego jsou dosud činné. Kužely těch nejvyšších jsou zčásti pokryté sněhem. Pacifické pobřeží Guatemaly lemují poměrně úzké nížiny. Na severu přechází vápencová pahorkatina v bažinatou nížinu v okolí jezera Petén Itzá. Na východě zasahují na území Guatemaly Maya Mountains. Nejvýznamnějšími řekami jsou na hranicích s Mexikem Usumacinta a Motagua ústící do Honduraského zálivu. Mezi důležitá jezera patří Atitlán, Güija a Amatitlán.
Podnebí je tropické. Teplota vzduchu se mění v závislosti na nadmořské výšce. Průměrné roční teploty se pohybují okolo 25 °C do výšky 600 m n. m., 20 °C do 1800 m n. m., 14 °C do 3200 m n. m. a výše nad 3200 m n. m. i pod 10 °C. Svahy vystavené působení atlantských pasátových větrů mají roční úhrny srážek vyšší než 5000 mm. Při pobřeží Tichého oceánu jsou srážky nižší, mezi 500–1200 mm.
21 guatemalských národních parků má souhrnnou rozlohu 736  634 hektarů, což představuje 6,76 % státní rozlohy..


== Správní členění ==
Guatemala se dělí na 8 regionů (regiones), 22 departementů (departamentos) a 332 obcí (municipios). Rozdělení do regionů je pouze informativní, administrativní správu území vykonávají departementy Guatemaly:


== Hospodářství ==
Guatemala je rozvojový zemědělský stát. Z nerostných surovin se zde těží ropa a antimon. Hlavní průmyslová odvětví jsou potravinářský, chemický, textilní, papírenský a dřevozpracující průmysl. Důležitou měrou se na výrobě elektrické energie podílejí vodní elektrárny.
Většina obyvatel žije na jižní vysočině, kde se pěstuje nejdůležitější plodina - káva, dále se zde pěstuje cukrová třtina, banány, bavlna, kukuřice, kakao, citrusy a ananasy. Zemědělství je hlavním zdrojem příjmu. Farmy jsou soustředěny především v nížinách při pobřeží Tichého oceánu. Pro živočišnou výrobu jsou důležité chov skotu, prasat, ovcí, drůbeže a také rybolov. Významná je těžba dřeva, hlavně mahagonu a cedru, a sběr čikle a kaučuku. Mírné podnebí, úrodná půda a dostatek srážek by měly Guatemale přinést prosperitu, ale země zůstává především kvůli své kruté historii chudá.
Guatemala je členem DR-CAFTA. HDP na obyvatele v roce 2009 dosáhl hodnoty 4 831 mezinárodních dolarů. Mezi nejvýznamnější vývozní artikly patří káva, cukr, banány, koření (muškátový oříšek, kardamom), palmový olej. Mezi nezemědělskými produkty dominují surová ropa, medikamenty a kosmetické přípravky. Guatemala se vyznačuje řídkou silniční i železniční sítí.


== Obyvatelstvo ==
Ze středoamerických států má Guatemala největší počet obyvatel a největší město Ciudad de Guatemala. Guatemala je známá svými památkami dávných civilizací, velkolepými slavnostmi a hudbou marimba, která hraje na nástroj podobný xylofonu. Asi polovinu obyvatel tvoří potomci dávných Mayů, kteří jsou většinou velmi chudí a pracují v zemědělství. V počtu obyvatel převažují ladinos (míšenci a v populace ze původu Evropské), kteří řídí správu státu a ovládají hospodářství.


=== Jazyky ===
Mimo úřední španělštiny se zde mluví ještě těmito jazyky: Acateco, Aguatepeco, kakčikelština (Cakchiquel), Garífuna, Huasteca, Chicomucelteco, čolština (Chol), Choltí, Chontal, Chortí, čujština (Chuj), Itzá, Ixil, Jacalteco, Kanjobal, Kekchí, lakandonština (Lacandon), mamesština (Mam), Mopán, Motozintleco, Pokoman, Pokomchí, kyčéština (Quiché), Sacapulteco, Sipacapa, Teco, tocholobalština (Tojolabal), tzeltalština (Tzeltal), tzotzilština (Tzotzil), Tzutuhil, Uspanteco a Yucateco.


=== Religionistika ===
Náboženství většiny obyvatelstva je katolické, nicméně snižuje se v důsledku růstu protestantsví. Roku 2010 bylo 51 procent katolíků a 36 procent evangelíků. Praktici mayských náboženství mají tři procenta, dalším místním náboženstvím je synkretismus, kde se mayské rituály mísí s katolickým náboženstvím. 10 procent jsou lidé bez náboženského vyznání.
Populace Ladin je praktikována v katolické víře svého španělského dědictví. Koncem minulého století 25 % obyvatel Guatemaly byli evangelíci a katolíci tvořili 65 %. Mayské rituály vzrostly, protože jsou podporovány jejich práva v 90. letech, a to i nedávné statistiky také ukazují, že Guatemalans bez vyznání vzrostly. Od roku 1882, země již nemá oficiální náboženství (který patřil ke katolické).


== Odkazy ==


=== Reference ===


=== Související články ===
Popol Vuh
Hispanoamerika
Středoamerické a karibské hry
Středoamerický integrační systém


=== Externí odkazy ===
 Obrázky, zvuky či videa k tématu Guatemala ve Wikimedia Commons
 Slovníkové heslo Guatemala ve Wikislovníku
LatinskaAmerikaDnes.cz - Guatemala (informace, reportáž, historie) na webu Latinská Amerika Dnes
(španělsky) Informace o guatemalské literatuře
(španělsky) Informace o guatemalském umění
(anglicky) Foto Guatemala
Guatemala - Amnesty International Report 2011 [online]. Amnesty International, [cit. 2011-08-21]. Dostupné online.  (anglicky) 
Guatemala (2011) [online]. Freedom House, [cit. 2011-08-21]. Dostupné online.  (anglicky) 
Bertelsmann Stiftung. BTI 2010 — Guatemala Country Report [online]. Gütersloh: Bertelsmann Stiftung, 2009, [cit. 2011-08-21]. Dostupné online.  (anglicky) 
Bureau of Western Hemispehere Affairs. Background Note: Guatemala [online]. U.S. Department of State, 2011-07-27, [cit. 2011-08-21]. Dostupné online.  (anglicky) 
CIA. The World Factbook - Guatemala [online]. REV. 2011-08-16, [cit. 2011-08-21]. Dostupné online.  (anglicky) 
Zastupitelský úřad ČR v Mexiku. Souhrnná teritoriální informace: Guatemala [online]. Businessinfo.cz, 2011-04-05, [cit. 2011-08-21]. Dostupné online.  (česky) 
ANDERSON, Thomas P, a kol. Guatemala [online]. Encyclopaedia Britannica, [cit. 2011-08-21]. Dostupné online.  (anglicky)