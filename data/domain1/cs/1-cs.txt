Mecsek je pohoří v jižním Maďarsku v župě Baranya. Pohoří se rozkládá v délce cca 45 km a šířce 10-15 km severně od župního města Pécs. Pohoří dosahuje výšky přes 600 m n. m. Na některých vrcholcích se nacházejí hrady, např. u města Pécsvárad nebo v blízkosti nejvyššího vrcholu pohoří Zengő hrad Zengővárkony. Na vrcholu Misina je postavena televizní věž s vyhlídkovou restaurací a terasou.


== Geografie ==
Pohoří Mecsek leží v ploché krajině Panonské pánve (110–150 m n. m.) a je proto v krajině i přes svou malou nadmořskou výšku velmi výrazné. Pohoří je při dobrém počasí vidět ze vzdálenosti až 100 km. Nejvyšší horou je Zengő v severovýchodní části pohoří (682 m n. m.). Dále následují: Tubes (611 m), Hármashegy (604 m), Dobogó (594 m), Jakab-hegy (592 m), Szószék (586 m) a Szamár-hegy (564 m) Celkem asi 12 vrcholů přesahuje nadmořskou výšku 500 m.
Rozdělení na západní a východní Mescek je výškově velmi zřetelné. Západní Mecsek je nižší než východní část pohoří. Další částí je severní Mecsek.


=== Západní Mecsek ===
V západní části pohoří leží město Pécs, vrcholy Jakab-hegy a Misina-tetö s televizní věží (cca 600 m n. m.), ke které vede silnice z Pécse. Pod Misinou se nachází zoologická zahrada, zábavní park Vidámpark, dětská železnice a rozhledny (Kis-Tubes, Jánoskilátó, Zsongorkő, Dömörkapu). Část území je prohášena chráněnou krajinnou oblastí (Nyugat-Mecsek Tájvédelmi Körzet).


=== Východní Mecsek ===
V oblasti východního Mecseku se kromě již zmíněného vrcholu Zengő nachází vrcholy Kövestető a Hármashegy.


=== Vodstvo ===
V pohoří pramení několik vodních toků. Nejvýznamnější jsou: Völgységi-patak na severu, Baranya-csatorna na severozápadě, Pécsi-víz na jihozápadě a Vasas-Belvárdi víz na jihu.


== Geologie ==
Svrchní vrstvy pohoří se skládají převážně z křídy. V oblasti se nachází krasové útvary, z nichž nejznámější je krasová jeskyně u obce Abaliget – Abaligetská jeskyně.
V hlubších vrstvách se nachází až 800 m silné uhelné sloje vzniklé v období jury. Uhelné doly se nacházejí u měst Pécs a Komló, ale v posledních letech je těžba v nich utlumována. V letech 1960 až 1990 se v oblasti těžila uranová ruda.


== Fauna a flóra ==
Vyšší polohy pohoří jsou pokryty souvislým listnatým lesem. Zvláštností jsou lesy jedlých kaštanů, které se v podobném rozsahu nalézají jen na málo místech světa.
Především jižní svahy jsou využívány pro pěstování vinné révy a ovocnářství.


== Doprava ==
Pohoří je dostupné po dálnici M6 a silnici č. 66. V pohoří se nachází cca 35 km silnic, které jsou v převážné většině značeny jako nebezpečné. Hustota dopravy na těchto silnicích je velmi nízká.


== Osídlení ==
Největší města v oblasti jsou:
Pécs (Západní Mecsek)
Hosszúhetény (Východní Mecsek, jižní svah hory Zengő)
Pécsvárad (Východní Mecsek)
Komló (Severní Mecsek)


=== Přehled sídel v oblasti ===


== Reference ==
 Obrázky, zvuky či videa k tématu Mecsek ve Wikimedia Commons
V tomto článku byly použity překlady textů z článků Mecsek na německé Wikipedii a Mecsek na maďarské Wikipedii.