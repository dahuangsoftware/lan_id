Włoszakowice (niem. do 1918 r. Luschwitz) – wieś w Polsce położona w województwie wielkopolskim, w powiecie leszczyńskim, w gminie Włoszakowice.
W latach 1975–1998 miejscowość administracyjnie należała do województwa leszczyńskiego.
Miejscowość jest siedzibą gminy Włoszakowice.
Pierwsze wzmianki na temat wsi pojawiają się w 1210 roku w dokumentach Władysława Odonica. Wtedy wieś nosiła nazwę Zlavosovici, czyli Sławoszowice. W 1409 został ufundowany kościół (Kodeks Wielkopolski t.V n.156). W XV wieku osada została siedzibą rodu Opalińskich, w XVIII wieku przeszła na własność żony króla Stanisława Leszczyńskiego - Katarzyny z Opalińskich, następnie w ręce księcia Aleksandra Józefa Sułkowskiego, a potem księcia Anhalt-Dessau. Po wykupieniu w 1919 przez wiedeńskiego bankiera Camillo Castiglioniego zaczął się rabunkowy wyrąb lasów zahamowany przez odkupienie w 1923 roku wsi wraz z pałacem przez rząd polski.

We Włoszakowicach urodził się w 1785 znany polski kompozytor i dyrygent - Karol Kurpiński.
W latach 1640-1643 z fundacji wojewody poznańskiego Krzysztofa Opalińskiego wybudowany został stojący do dziś kościół. Dzisiaj parafia liczy ponad 3000 wiernych.
Kościół ten, pw. Świętej Trójcy, z lat 1640-43, wczesnobarokowy, z dwuwieżową fasadą ma wewnątrz m.in. organy z 1750 r., na których grywał K. Kurpiński, uchodzące za najstarsze w Wielkopolsce - dzieło wrocławskiego mistrza Michaela Engera.
W latach 1749-1752 według projektu Karola Marcina Frantza zbudowano dla Aleksandra Józefa Sułkowskiego otoczony fosą i pięknym parkiem pałac myśliwski. Pałac dawniej zwieńczony był kopułą z obeliskiem, a pod centralnym wnętrzem zachowała się grota z ceramiczną wykładziną ścian. Jest to jeden z wcześniejszych w Wielkopolsce przykładów maison de plaisance. Nad wejściem zachował się kamienny herb Sulima. W 1848 roku Niemcy rozebrali kopułę stanowiącą nieodzowny akcent budynku. Po 1919 roku mieściło się w pałacu nadleśnictwo. Dziś mieści się tu Urząd Gminy i muzeum kompozytora Karola Kurpińskiego.
21 października 1939, w ramach Operacji Tannenberg, Niemcy zamordowali tu siedmiu wytypowanych wcześniej działaczy patriotycznych z okolic Leszna.
W tej miejscowości rośnie okazały platan klonolistny o obwodzie 793 cm.


== Zobacz też ==
Pierwsze masowe egzekucje w ramach operacji Tannenberg (Wielkopolska)


== Przypisy ==


== Linki zewnętrzne ==
Włoszakowice w Słowniku geograficznym Królestwa Polskiego. T. XIII: Warmbrun – Worowo. Warszawa, 1893.