Lista filadelfijska (ISI Master Journal List) – lista czasopism naukowych opracowana i aktualizowana przez Institute for Scientific Information. Lista zawiera tytuły czasopism, które przeszły proces oceny i są uwzględniane przez bazy ISI. Termin ten często jest błędnie używany na określenie listy czasopism, które mają obliczony wskaźnik Impact factor (IF). Wartości IF podawane są raz do roku w bazie Journal Citation Reports (JCR) prowadzonej przez ISI. Nazwę lista filadelfijska wprowadził Andrzej Kajetan Wróblewski, w innych krajach używana jest nazwa bezpośrednio związana z ISI.


== Wykorzystanie listy filadelfijskiej w Polsce ==

Liczba publikacji w czasopismach z listy filadelfijskiej była podstawą punktowego systemu oceny polskich placówek naukowych zgodnie z rozporządzeniem Ministra Nauki i Informatyzacji (dawniej Komitet Badań Naukowych) z dnia 4 sierpnia 2005 w sprawie kryteriów i trybu przyznawania i rozliczania środków finansowych na naukę.
Czasopisma na liście filadelfijskiej są w założeniu najlepszymi z branży, a publikacja w nich ma mieć większą wagę niż w mniej znanych czasopismach. Do czasopism filadelfijskich należały jednak również tytuły takie jak Journal of Parapsychology. Zgodnie z decyzją Ministerstwa nie wszystkie tytuły z listy filadelfijskiej są punktowane, jednak np. wspomniany Journal of Parapsychology na liście Ministerstwa (stan na 5 maja 2009) wart był 10 punktów, a następnie 13 punktów. Aktualna lista czasopism punktowanych publikowana jest na stronie internetowej Ministerstwa Nauki i Szkolnictwa Wyższego. Cała lista czasopism punktowanych przez Ministerstwo Nauki i Szkolnictwa Wyższego obejmuje nie tylko pisma notowane w bazie JCR, ale również inne (tzw. lista B).


== Przypisy ==


== Zobacz też ==
szara literatura


== Linki zewnętrzne ==
Lista filadelfijska (ang.)
Portal z listą filadelfijską Portal udostępniający wyszukiwarkę umożliwiającą wyszukiwanie czasopism znajdujących się na liście filadelfijskiej