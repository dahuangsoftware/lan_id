Vincent Janssen (ur. 15 czerwca 1994 w Heesch) – holenderski piłkarz występujący na pozycji napastnika w tureckim klubie Fenerbahçe oraz w reprezentacji Holandii.


== Kariera piłkarska ==
Swoją karierę piłkarską Janssen rozpoczął w 2000 roku w klubie SV TOP. Następnie kolejno trenował w juniorach takich klubów jak: FC Oss, NEC Nijmegen i Feyenoord. W 2013 roku został zawodnikiem klubu Almere City FC. 3 sierpnia 2013 zadebiutował w jego barwach w drugiej lidze holenderskiej w przegranym 2:3 domowym meczu z FC Volendam. W Almere City spędził dwa lata. W 69 rozegranych w nim ligowych meczach strzelił 29 goli.
Latem 2015 Janssen przeszedł do pierwszoligowego AZ Alkmaar. 9 sierpnia 2015 zaliczył w nim swój debiut w przegranym 0:3 domowym meczu z Ajaksem. 4 października 2015, w wygranym 3:1 domowym spotkaniu z FC Twente, strzelił swoje pierwsze dwa gole w Eredivisie. W sezonie 2015/2016 z 27 golami został królem strzelców ligi.
Latem 2016 Janssen został zawodnikiem Tottenhamu Hotspur. W Premier League zadebiutował 13 sierpnia 2016 w zremisowanym 1:1 wyjazdowym meczu z Evertonem.


== Kariera reprezentacyjna ==
W swojej karierze Janssen grał w młodzieżowych reprezentacjach Holandii. W dorosłej reprezentacji Holandii zadebiutował 25 marca 2016 roku w przegranym 2:3 towarzyskim meczu z Francją, rozegranym w Amsterdamie, gdy w 81. minucie zmienił Luuka de Jonga. Cztery dni później, 29 marca, w wygranym 2:1 towarzyskim meczu z Anglią, strzelił swojego pierwszego gola w kadrze narodowej.


== Przypisy ==


== Bibliografia ==
Profil w bazie Soccerbase (ang.)
Vincent Janssen w bazie Transfermarkt
Vincent Janssen w bazie Soccerway (ang.)
Profil w bazie National Football Teams (ang.)