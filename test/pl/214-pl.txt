Marek Tadeusz Kondrat (ur. 18 października 1950 w Krakowie) – polski aktor filmowy, telewizyjny i teatralny, przedsiębiorca, okazjonalnie reżyser, właściciel firmy Kondrat Wina Wybrane.


== Życiorys ==
Urodził się w rodzinie aktorskiej – jest synem aktora Tadeusza Kondrata i Olgi (z d. Łuć), a bratankiem Józefa Kondrata, również aktora. Wychował się na warszawskim Muranowie. Po raz pierwszy przed kamerą stanął jako dziecko: zagrał głównego bohatera, Wawrzka, w filmie historycznym „Historia żółtej ciżemki” (1961), potem wystąpił jeszcze w filmie „Między brzegami” (1962), a serialu TVP „Wojna domowa” (1966) jako kolega szkolny Pawła.
Absolwent XXX Liceum Ogólnokształcącego im. Jana Śniadeckiego w Warszawie. W 1972 ukończył PWST w Warszawie, a po latach pracował na tej uczelni jako wykładowca. Pierwszy rok po studiach spędził w Teatrze Śląskim im. Stanisława Wyspiańskiego w Katowicach (1972–1973), dokąd Ignacy Gogolewski zaprosił pięcioro swych uczniów.
W 1973 wraz ze swoją żoną Iloną był bohaterem telewizyjnego filmu dokumentalnego Mirosława Gronowskiego pt. „Bardzo młodzi oboje”. W 1974 wystąpił na ekranie w psychologicznym filmie dla dzieci „Koniec wakacji”, wkrótce potem zagrał rolę kilkunastoletniego pomocnika kelnera a potem kelnera w eleganckiej restauracji wielkiego hotelu „Pacyfik” w „Zaklętych rewirach” (1975) Janusza Majewskiego. Rolą tą zyskał uznanie odbiorców, czego wyrazem była m.in. nagroda tygodnika „Film”. Następnie wystąpił, jako kapitan Joseph Conrad-Korzeniowski, w filmie psychologicznym Andrzeja Wajdy „Smuga cienia” (1976) na motywach powieści Josepha Conrada. Zagrał rolę gefreitra Jana Kani w komedii „C.K. Dezerterzy” (1985) Janusza Majewskiego.
Sławę na małym ekranie przyniosła mu rola neurotycznego pana Mareczka w telewizyjnym Kabareciku Olgi Lipińskiej, gdzie zaprezentował vis comica i umiejętności imitatorskie.
Zagrał Adasia Miauczyńskiego w filmach Marka Koterskiego: „Dom wariatów” (1984), „Dzień świra” (2002), „Wszyscy jesteśmy Chrystusami” (2006).
W latach 1988–1991 grał jedną z głównych ról w serialu „W labiryncie” w reżyserii Pawła Karpińskiego.
Następnie zagrał Olgierda Halskiego w policyjnym serialu telewizyjnym „Ekstradycja” (1995–1996, 1998).
Grał także charakterystyczne role filmowe poza granicami Polski – w brytyjsko-włoskim zapisie życia papieża Jana Pawła II „Z dalekiego kraju” (Da un paese lontano/From a Far Country: Pope John Paul II, 1981) jako milicjant, węgiersko-indyjskim „Rewizor” (Délibábok Orszaga, 1984) na podstawie utworu Nikołaja Gogola, fińskim „Vieras” (1983), francusko-kanadyjsko-izraelskim „Prominent/W matni” (Eminent Domain, 1990) w roli taksówkarza, niemieckim filmie „Podróż do śmierci” w ramach serii „Tatort” (pol. „Miejsce zbrodni” 1996) i francusko-szwajcarsko-niemieckim „Bill Diamond” (1999) jako odtwórca głównej roli fotografa Marka.
Występował na scenach teatrów warszawskich; w Dramatycznym (1973–1984, 1987–1988), Instytutu Francuskiego (1984), Nowym (1985–1986), Komedia (1989), Za Dalekim (1990), Ateneum im. Stefana Jaracza (1992–1999) i Powszechnym im. Zygmunta Hübnera (2002).
W RMF FM latem 2006 czytał powieść „Casino Royale”.
5 marca 2007 ogłosił zakończenie kariery aktorskiej. Ostatnią rolę zagrał w filmie „Mała matura 1947” (premiera w 2010). Od 1998 współpracuje z ING Bankiem Śląskim.


=== Życie prywatne ===
Pierwsza żona aktora ma na imię Ilona. Ma z nią dwóch synów. Starszy, Mikołaj (ur. 8 lipca 1974), wystąpił u boku ojca w filmie „Słodko gorzki” (1996) oraz serialu TVP „Pokój 107” (1997), a obecnie prowadzi sklep z winami w Warszawie. Młodszy, Wojciech (ur. 3 lipca 1980), jest muzykiem w Filharmonii Warszawskiej.
19 września 2015 wziął ślub z Antoniną Turnau, córką Grzegorza Turnaua.


== Filmografia ==


== Teatr Telewizji ==
1979: Igraszki z diabłem – diabeł Lucjusz


== Dubbing ==
1977: Rebus − Marek Szczęsny
1983: Straszydła − reporter Egon Ryś
1992: Enak − znany reporter
1994: Opowieść o pierzastym wężu. Mit meksykański − narrator
1997: Dobranocka − narrator
2002: Tytus, Romek i A’Tomek wśród złodziei marzeń − Tytus de Zoo
2004: Garfield − Garfield
2005: Marsz pingwinów − narrator


== Dyskografia ==
1991: Marek Kondrat i Marlena Drozdowska – Mydełko Fa (Cycolina)
2002: Voo Voo – Tytus, Romek i A’Tomek wśród złodziei marzeń, w utworach „Ja muszę to mieć” i „O dużo za dużo”
2009: T-raperzy znad Wisły – Ekshumacja 2, w utworze „Startest”


== Nagrody ==
1979 – Nagroda im. Leona Schillera
1979 – Nagroda im. Zbyszka Cybulskiego przyznawana przez tygodnik „Ekran”
1980 – Nagroda za role w spektaklach „Zegarek”, „Igraszki z diabłem”, „Sułkowski” na IV Festiwalu Polskiej Twórczości Telewizyjnej w Olsztynie
1987 – „Gwiazda Sezonu” na Lubuskim Lecie Filmowym w Łagowie
1993 – Nagroda za rolę tytułową w „Mazepie” w Teatrze Ateneum w Warszawie na XVIII Opolskich Konfrontacjach Teatralnych
1995 – Wiktory (najpopularniejszy aktor)
1995 – Złota Odznaka w plebiscycie „TeleRzeczpospolitej” – „Złota piątka"
1996 – Pierwsze miejsce w III edycji plebiscytu „Złota Piątka TeleRzeczpospolitej” organizowanego przez gazetę „Rzeczpospolita” za rok 1995
1997 – Podczas II Festiwalu Gwiazd w Międzyzdrojach odcisnął dłoń na Promenadzie Gwiazd
1997 – „Złota Kaczka” w kategorii: najlepszy polski aktor; za rok 1996
1998 – Wiktor '97 w kategorii: najlepszy aktor i SuperWiktor '97
1998 – „TeleKamera 1998”, nagroda czytelników pisma „Tele Tydzień” w kategorii: aktorzy (16 stycznia)
1999 – Wiktor '98 w kategorii: najlepszy aktor (20 lutego)
1999 – Statuetka „Feniks” przyznana przez Feniks Polish Film Promotion z Kanady za „największą indywidualność na festiwalu za przejmujące i głęboko ludzkie role ojca w filmach „Operacja Samum” i „Prawo ojca” oraz za debiut reżyserski w filmie „Prawo ojca” na XXIV FPFF” w Gdyni (25 października)
1999 – 7 maja przy ulicy Piotrkowskiej w Łodzi odsłonięto „gwiazdę Kondrata” w Alei Gwiazd (w okolicach Hotelu Grand i kina „Polonia”)
2003 – „Złota Kaczka” w kategorii: najlepszy polski aktor; za rok 2002 (24 lutego)


=== Nagrody filmowe ===
1976 – „Zaklęte rewiry” – Złota Kamera (przyznawana przez pismo „Film”) w kategorii: debiut aktorski; przyznana za rok 1975; nazwa nagrody: Nagroda „Filmu”
1977 – „Zaklęte rewiry” – Panama (MFF) nagroda aktorska
1995 – „Pułkownik Kwiatkowski” – Gdynia (Festiwal Polskich Filmów Fabularnych) nagroda za pierwszoplanową rolę męską
1999 – „Prawo ojca” – Gdynia (Festiwal Polskich Filmów Fabularnych) nagroda Jury
1999 – „Prawo ojca” – Gdynia (FPFF) „Złoty Klakier”, nagroda Radia Gdańsk dla reżysera najdłużej oklaskiwanego filmu
1999 – „Złoto dezerterów” – Orzeł, Polska Nagroda Filmowa (nominacja) w kategorii: najlepsza rola męska; za rok 1998
2001 – „Prawo ojca” – Orzeł, Polska Nagroda Filmowa (nominacja) w kategorii: najlepsza główna rola męska; za rok 2000
2002 – „Dzień świra” – Gdynia (Festiwal Polskich Filmów Fabularnych) nagroda za pierwszoplanową rolę męską
2002 – „Weiser” – Orzeł, Polska Nagroda Filmowa (nominacja) w kategorii: najlepsza główna rola męska; za rok 2001
2003 – „Dzień Świra” – Orzeł, Polska Nagroda Filmowa w kategorii: najlepsza główna rola męska
2005 – „Trzeci” – Viareggio (MFF) „Platinium Award” dla najlepszego aktora
2006 – „Wróżby kumaka” – Orzeł, Polska Nagroda Filmowa (nominacja) w kategorii: najlepsza drugoplanowa rola męska; za rok 2005


=== Odznaczenia ===
1980 – Brązowy Krzyż Zasługi
2002 – Krzyż Kawalerski Orderu Odrodzenia Polski – (18 października)


== Przypisy ==


== Bibliografia ==
Marek Kondrat w bazie Internet Movie Database (ang.)
Marek Kondrat w bazie filmpolski.pl


== Linki zewnętrzne ==
Marek Kondrat w bazie Filmweb
Marek Kondrat na zdjęciach w bazie Filmoteki Narodowej „Fototeka”
Marek Kondrat w bazie Akademii Polskiego Filmu
Marek Kondrat w bazie e-teatr.pl