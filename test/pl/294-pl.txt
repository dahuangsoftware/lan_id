Szpinak (Spinacia L.) – rodzaj roślin z rodziny szarłatowatych (dawniej w komosowatych) obejmujący trzy gatunki, pochodzące ze środkowo-zachodniej Azji. Spośród nich szeroko znanym, cenionym jako roślina warzywna i uprawianym na całym niemal świecie jest szpinak warzywny (Spinacia oleracea L.), zarazem gatunek typowy rodzaju.


== Systematyka ==
Pozycja systematyczna według Angiosperm Phylogeny Website (aktualizowany system APG III z 2009)
Rodzaj zaliczany do rodziny szarłatowatych (Amaranthaceae) w jej szerokim ujęciu (obejmującym komosowate Chenopodiaceae), która znajduje się w politomii z grupami siostrzanymi Achatocarpaceae i goździkowatych Caryophyllaceae. Tworzy wraz z nimi i z szeregiem innych rodzin rząd goździkowców w obrębie dwuliściennych właściwych.
W analizach filogenetycznych rodzaj przedstawiany jest jako grupa siostrzana monotypowego rodzaju Monolepis. Następnymi pod względem pokrewieństwa jest kilka gatunków komos, m.in. komosa rózgowa (Chenopodium foliosum) i strzałkowata (Ch. bonus-henricus).
Pozycja rodzaju w systemie Reveala (1999)
Gromada okrytonasienne (Magnoliophyta Cronquist), podgromada Magnoliophytina Frohne & U. Jensen ex Reveal, klasa Rosopsida Batsch, podklasa goździkowe (Caryophyllidae Takht.), nadrząd Caryophyllanae Takht., rząd goździkowce (Caryophyllales Perleb), rodzina komosowate (Chenopodiaceae Vent.), podrodzina Spinacioideae Leurss., plemię Spinacieae Moq., podplemię Spinacinae Dumort., rodzaj szpinak (Spinacia L.).
Gatunek uprawiany w Polsce
szpinak warzywny (Spinacia oleracea L.) – gatunek uprawiany
Pozostałe gatunki
Spinacia tetrandra Steven ex M. Bieb. – szpinak czteropręcikowy
Spinacia turkestanica Iljin


== Zastosowanie ==
Wszystkie gatunki szpinaku są spożywane, jednak tylko szpinak warzywny jest szeroko rozpowszechniony w uprawie i spożywany jako warzywo.


== Zobacz też ==
Trętwian czterorożny znany też jako "szpinak nowozelandzki".
Szarłat siny znany też jako "szpinak chiński".
Wilec wodny znany też jako "szpinak wodny".


== Przypisy ==