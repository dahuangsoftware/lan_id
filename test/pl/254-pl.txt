Mirko Taccola (ur. 14 sierpnia 1970 w Calci) - włoski piłkarz, występujący podczas kariery na pozycji obrońcy.


== Kariera klubowa ==
Karierę piłkarską Mirko Taccola rozpoczął w pierwszoligowej Pisie w 1987 roku. Sezon 1989-90 spędził w trzecioligowej Ternanie, a 1990-91 w drugoligowej Pescarze, zanim w 1991 powrócił do występującej wówczas w Serie B Pisy. Dobra gra zaowocowała transferem do Interu Mediolan. W barwach nerroazurrich zadebiutował 22 listopada 1992 w zremisowanym 1-1 spotkaniu derbowym z Milanem. Ostatni raz w barwach czarno-niebieskich wystąpił 6 czerwca 1993 w wygranym 3-0 meczu ligowym z Torino. W Interze rozegrał 6 spotkań. W 1993 został zawodnikiem drugoligowego Lucchese.
W następnym sezonie występował w drugoligowym US Palermo, po czym w 1995 powrócił na pierwszoligowe boiska w barwach Napoli. W klubie z Neapolu miał problemy z miejscem w podstawowym składzie, dlatego dwukrotnie był wypożyczany do Cagliari i Lucchese. W Napoli Taccola pożegnał się z Serie A, w której w latach 1989-1997 rozegrał 21 spotkań. W 1998 wyjechał do Grecji, gdzie przez dwa sezony był zawodnikiem PAOK-u Saloniki. W sezonie 2000-2001 występował w drugiej lidze portugalskiej w klubie FC Maia. W latach 2001-2003 był zawodnikiem trzecioligowego Lanciano, a 2003-2004 występującej w tej samej klasie rozgrywkowej Sory. W 2004 został zawodnikiem czwartoligowego San Marino Calcio, z którym rok później awansował do Serie C1. W kolejnych latach występował w klubach z Serie C1, C2 i D. Obecnie jest zawodnikiem piątoligowego US Forcoli 1921.


== Kariera reprezentacyjna ==
Mirko Taccola w reprezentacji Włoch do lat 21. W 1992 wygrał z nią Mistrzostwa Europy U-21 po pokonaniu w finale Szwecji (Taccola wystąpił w jednym z meczów finałowych). W tym samym roku pojechał na Igrzyska Olimpijskie, na których Włochy odpadły w ćwierćfinale. Na turnieju w Hiszpanii był rezerwowym i nie wystąpił w żadnym meczu.


== Bibliografia ==
Statystyki kariery
Statystyki w Interze
Mecze w reprezentacji