Monica Lewinsky (ur. 23 lipca 1973 w San Francisco) – Amerykanka, która stała się znana jako bohaterka skandalu obyczajowego z udziałem prezydenta USA Billa Clintona.


== Rodzina ==
Jej ojciec, onkolog Bernard Lewinsky, urodził się w rodzinie niemieckich Żydów w Salwadorze. Matka, Marcia Vilensky, jest pisarką litewsko-żydowskiego pochodzenia.


== Skandal ==
Pracę jako stażystka w Białym Domu rozpoczęła po studiach w 1995, jeszcze w czasie pierwszej kadencji prezydenckiej Clintona. Wkrótce, jak później przyznała, między nią a prezydentem doszło do kontaktów seksualnych.
Clintonowi proces o molestowanie seksualne w czasach, gdy był jeszcze gubernatorem Arkansas, wytoczyła Paula Jones. Wkrótce pojawiły się plotki o innych kobietach, w tym o Lewinsky. Prezydent zaprzeczał, oświadczając między innymi: Nie miałem stosunków seksualnych z tą kobietą (Monicą Lewinsky).
Skandal wybuchł w 1998 roku, gdy Lewinsky opowiedziała jednej ze swych koleżanek, Lindzie Tripp, o romansie z Clintonem. Sprawą zajął się niezależny prokurator, Kenneth Starr. Lewinsky zgodziła się zeznawać i potwierdziła, iż między nią a prezydentem USA doszło do stosunków seksualnych. Jednym z dowodów miała być poplamiona prezydenckim nasieniem sukienka, którą przechowano kilka lat bez prania.
Clintonowi zarzucono mówienie nieprawdy i stanął na krawędzi odwołania z urzędu (procedura impeachmentu). Ostatecznie jednak dokończył drugą kadencję, a sprawa z Lewinsky – nazywana także Monicagate lub Zippergate („afera rozporkowa”) – zwiększyła jego popularność w społeczeństwie.