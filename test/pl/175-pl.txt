Johann Georg von Hahn (ur. 11 lipca 1811 we Frankfurcie nad Menem, zm. 23 września 1869 w Jenie) - austriacki dyplomata, filolog, znawca języka i kultury albańskiej.


== Życiorys ==
Ukończył studia prawnicze na uniwersytecie w Heidelbergu. W okresie rządów króla Ottona I został skierowany do Grecji, gdzie pracował jako sędzia, tam też nauczył się języka greckiego i albańskiego. W 1847 Hahn objął stanowisko konsula Cesarstwa Austriackiego w Janninie. W trakcie sprawowania urzędu wielokrotnie podróżował na terytorium Albanii, zbierając pieśni ludowe, bajki, a także przysłowia, które kolekcjonował z zamiarem wydania dzieła poświęconego toskijskiemu dialektowi języka albańskiego. W swoich badaniach współpracował z Kostandinem Kristoforidhim.

W 1851 został przeniesiony na Síros, a w 1869 objął stanowisko konsula generalnego w Atenach. Był jednym z pierwszych badaczy, którzy w XIX w. podjęli studia nad językiem i kulturą albańską. W 1854 wydał fundamentalne trzytomowe dzieło Albanesische Studien, w którym udowadniał przynależność języka albańskiego do indoeuropejskiej rodziny językowej.


== Dzieła ==
1854: Albanesische Studien, vol. 1-3, Jena
1856: Aphorismen über den Bau der auf uns gekommenen Ausgaben der Ilias und Odyssee
1861: Reise von Belgrad nach Salonik, wyd. Wiedeń
1864: Griechische und albanesische Märchen, wyd. Lipsk
1867: Reise durch die Gebiete von Drin und Wardar, wyd. Wiedeń


== Bibliografia ==
Marcel Cornis-Pope, John Neubauer: History of the literary cultures of East-Central Europe: junctures and disjunctures in the 19th and 20th centuries. John Benjamins Publishing Company, 2007. ISBN 9789027234551. (ang.)
Gerhard Grimm: Johann Georg von Hahn (1811-1869) - Leben und Werk. Wiesbaden: 1964. (niem.)
Edwin Jacques: The Albanians: an ethnic history from prehistoric times to the present. McFarland, 1995. ISBN 9780899509327. (ang.)