Ignacy Krasicki z Siecina herbu Rogala (ur. 29 sierpnia 1839 w Bachórzcu, zm. 21 grudnia 1924 tamże) – polski ziemianin, działacz społeczny, poseł na Sejm Krajowy Galicji.


== Życiorys ==
Był wnukiem gen. Franciszka Ksawerego Krasickiego (1774-1844) i Julii Teresy Wandalin-Mniszech (1777-1845) oraz synem Edmunda Krasickiego (1808-1894) i Anieli z domu Brzostowskiej herbu Strzemię (1816-1903). Jego rodzeństwem byli Michał (1836-1917), Maria (1837-1855), Stanisław (1842-1887).
Został dziedzicem rodzinnego majątku w Bachórzcu. Posiadał także majątek Ruska Wieś. Po ojcu objął zamek w Lesku, który w 1903 przejął jego syn August.
8 listopada 1899 objął mandat posła Sejmu Krajowego Galicji VII kadencji (1895-1901) w okręgu Lisko po śmierci Józefa Wiktora. Był kolatorem kościołów i cerkwi unickich. Ufundował ochronki dla dzieci w Lesku i w Bachórzcu, prowadzone przez siostry zakonne. Dział w radzie szkolnej. kółku rolniczym i kasie Raiffeisena.
Jego żoną w 1872 została Elżbieta Zamoyska herbu herbu Jelita (1846-1916). Ich dziećmi byli: August (1873-1946), Franciszek (1874-1950), Zofia (1878-1965), Róża (1881-1956), Anna (1885-1906), Jan (1888-1892).
Był autorem publikacji pt. Kronika zamku leskiego. Określony został jako senior szlachty ziemi sanockiej i przemyskiej.
Zmarł 21 grudnia 1924 w Bachórzcu. Pogrzeb odbył się 23 grudnia 1924.


== Przypisy ==


== Bibliografia ==
† Świętego Państwa Rzymskiego hrabia Ignacy Krasicki. „Ziemia Przemyska”. 1, s. 2, 3 stycznia 1925. 
Ignacy Krasicki. sejm-wielki.pl. [dostęp 2015-10-01].