Zdolność kredytowa (ang. solvency) – zdolność kredytobiorcy, czyli podmiotu ubiegającego się o kredyt, do spłaty kwoty kredytu (rozumianego jako kapitał wraz z odsetkami) w umownych terminach płatności.


== Definicja i ocena stanu zdolności kredytowej ==
Według polskiego prawa bankowego posiadanie przez podmiot tak rozumianej zdolności kredytowej jest warunkiem niezbędnym do uzyskania kredytu. W wyjątkowych sytuacjach banki mogą udzielić kredytu jednostce organizacyjnej nieposiadającej osobowości prawnej, osobie prawnej lub fizycznej nieposiadającej zdolności kredytowej, o ile przedłoży ona realny program uzdrowienia swojej sytuacji finansowej lub zgodzi się na ustanowienie szczególnego rodzaju zabezpieczenia. Oceny zdolności kredytowej banki dokonują samodzielnie i posiadają z reguły własne, stworzone w tym celu dedykowane metodyki oddzielne dla osób fizycznych, oddzielne dla przedsiębiorstw.
Ustawa z dnia 29 sierpnia 1997 roku – Prawo bankowe definiuje zdolność kredytową następująco: „Przez zdolność kredytową rozumie się zdolność do spłaty zaciągniętego kredytu wraz z odsetkami w terminach określonych w umowie”.
Badaniu zdolności kredytowej służy analiza kredytowa.


== Czynniki wpływające na zdolność kredytową ==
Instytucje kredytowe do wyliczania zdolności kredytowej konsumentów zajmują się dwoma obszarami: analizą ilościową wysokości i stabilności dochodów oraz analizą jakościową cech klienta. Do najważniejszych czynników wpływających na zdolność kredytową zalicza się m.in.:
wysokość dochodów do dyspozycji osoby ubiegającej się o kredyt,
źródła oraz systematyczność uzyskiwania dochodów,
aktualne obciążenia i zobowiązania kredytowe,
rodzaj oraz wysokość kredytu,
okres kredytowania,
rodzaj rat (równe lub malejące),
dotychczasowa historia kredytowa,
wiek kredytobiorcy,
liczba osób w gospodarstwie domowym,
wysokość wkładu własnego,
dodatkowe zabezpieczenia (np. inna należąca do kredytobiorcy nieruchomość).


== Przypisy ==


== Bibliografia ==
Praca zbiorowa: Bankowość dla praktyków. Europejski Certyfikat Bankowca EFCB, Gdańsk - Katowice - Warszawa: Fundacja Warszawski Instytut Bankowości 2010, ​ISBN 9788392209997​.


== Linki zewnętrzne ==
Jak podwyższyć wskaźnik zdolności kredytowej? (pol.). CzasNaFinanse.pl. [dostęp 2014-04-24].