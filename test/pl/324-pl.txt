Kościół św. Antoniego w Lisznej – świątynia rzymskokatolicka pod wezwaniem św. Antoniego Padewskiego w Lisznej.
Wcześniej mieszkańcy wsi uczęszczali do parafii Rozesłania Apostołów w Mrzygłodzie. Od 27 lutego 1985 kościół stanowi filię parafii Wniebowstąpienia Pańskiego w Sanoku. Jest zlokalizowany pod adresem Liszna 34.
Inicjatorem budowy kościoła był sanocki lekarz dr Antoni Dorosz, który przekonał mieszkańców wsi do wyboru miejsca wzniesienia świątyni w południowej, części wsi, na zalesionym stoku, nieopodal istniejącego tam sanatorium (pierwotnie kościół planowano wybudować w centrum wsi, przy głównej arterii). Projekt wykonał Kazimierz Osiński w podhalańskim typie. Budową kierował Jan Gawlewicz z Sanoka. Kamień węgielny pod budowę kościoła wmurowano w 1936). Akt erekcyjny został dokonany przez ks. Sieradzkiego. Poświęcenia kościoła dokonał w 1939 ks. Antoni Porębski z parafii Przemienienia Pańskiego w Sanoku.
Świątynia została ulokowana pośród lasu na wzgórzu w południowej części wsi, w sąsiedztwie sanatorium ufundowanego w okresie II Rzeczypospolitej przez Michalinę Mościcką, pierwszą damę Polski, małżonkę Prezydenta RP, Ignacego Mościckiego (umożliwiało kąpiele wodne, wykorzystywano mikroklimat gór). Sanatorium zostało zniszczone przez Niemców w 1941.
Pierwotnie ołtarz kościoła został wykonany przez żołnierzy 2 Pułku Strzelców Podhalańskich z Sanoka; obecny istnieje od 1991; w kościele znajduje się także Obraz Matki Boskiej Liszniańskiej, który został namalowany przez żołnierza ww. pułku.
Przy świątyni jest dzwonnica oraz cmentarz. Na cmentarzu został ustanowiony pomnik poświęcony mieszkańcom wsi, ofiarom lat 1940-1945 (38 zamordowanych na Wołyniu przez UPA, 4 ofiarom sowieckich obozów pracy, 2 wywiezionym na Sybir, 4 ofiarom niemieckich obozów koncentracyjnych).


== Przypisy ==


== Bibliografia ==
Edward Olejko: Powstanie i rozwój parafii. W: 60-lecie parafii Sanok–Olchowce 1948-2008. Sanok-Olchowce: 2008.
Bartosz Podubny: Gminny program opieki nad zabytkami gminy Sanok na lata 2015–2018. edziennik.rzeszow.uw.gov.pl. [dostęp 2016-10-21]. s. 36.