La chiesa di San Caio è un luogo di culto cattolico scomparso di Roma, nel rione Castro Pretorio, in via XX Settembre vicino al Palazzo del Quirinale. Essa fu demolita nel 1885 per la costruzione del palazzo del Ministero della Guerra (oggi della Difesa).
Fu edificata nel 1631 da papa Urbano VIII su richiesta di alcuni nobili della Dalmazia, devoti al santo papa del III secolo, venuti a Roma per cercare i resti dell'antico titulus Gai. La nuova chiesa infatti era addossata a resti di costruzioni del III secolo identificati con quell'antichissimo titolo. Secondo Giuseppe Scarfone, queste vestigia appartenevano alla domus Nummiorum, risalente alla prima metà del IV secolo, nei cui sotterranei era stato ricavato un mitreo. Su questi resti, probabilmente nel V secolo, fu costruita una prima chiesa dedicata a papa Caio, sede del titolo cardinalizio summenzionato; caduta in rovina, fu riedificata nel XVII secolo, con un monastero annesso.
La chiesa era caratterizzata da una grandiosa facciata e da un piccolo campanile con cupola a padiglione. Sotto l'altare maggiore erano collocate le reliquie del santo. Secondo il Nibby
La chiesa, l'annesso monastero e le antiche vestigia andarono distrutte con le demolizioni effettuate nel 1885 per la costruzione del Ministero della Difesa. Oltre al ministero, sul luogo dei precedenti edifici è stata costruita, sul finire dell'Ottocento, una delle chiese evangeliche metodiste di Roma.


== Bibliografia ==
A. Nibby, Roma nell'anno MDCCCXXXVIII. Parte prima moderna, Roma 1839, p. 140
M. Armellini, Le chiese di Roma dal secolo IV al XIX, Roma 1891, p. 819
C. Rendina, Le Chiese di Roma, Newton & Compton Editori, Roma 2000, p. 57 ISBN 978-88-541-1833-1


== Altri progetti ==

 Wikimedia Commons contiene immagini o altri file su chiesa di San Caio


== Collegamenti esterni ==
La chiesa di San Caio in un acquarello di Achille Pinelli (dalla Raccolta de Alvariis)
Antica foto della chiesa (dal sito "Roma Sparita")