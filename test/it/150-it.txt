L'Università di Harvard (in inglese: Harvard University) è un'università privata statunitense situata a Cambridge, nel Massachusetts, nell'area metropolitana della città di Boston.
Fu fondata con contributi privati a partire da quelli elargiti nel 1639 da John Harvard ed è parte della Ivy League. Harvard è la più antica istituzione universitaria degli Stati Uniti e la prima corporazione (ufficialmente The President and Fellows of Harvard College) registrata nella nazione. La storia, l'influenza e la ricchezza di Harvard l'hanno resa una delle più prestigiose università nel mondo.
Harvard ricevette il proprio nome dal suo primo benefattore, John Harvard. Sebbene mai ufficialmente affiliata con una chiesa, l'università originariamente forniva istruzione al clero congregazionista e unitariano. Il curriculum accademico e gli studenti di Harvard si laicizzarono gradualmente durante il diciottesimo secolo, e all'inizio del diciannovesimo l'istituzione era ormai emersa come il principale centro culturale tra le élite sociali di Boston. Dopo la Guerra Civile Americana, i quarant'anni di presidenza di Charles W. Eliot trasformarono Harvard College e le scuole professionali affiliate in un'università di ricerca centralizzata, guidata da James Bryan Conant negli anni della Grande Depressione e della seconda guerra mondiale. Harvard ha le più alte sovvenzioni finanziarie di qualunque istituzione accademica nel mondo; a settembre 2011 esse ammontavano a 32 miliardi di dollari statunitensi. L'attuale rettore dell'Università Harvard è la professoressa Drew Gilpin Faust.
Al 2010 Harvard contava circa 2100 insegnanti, 6700 studenti di primo livello e 14500 studenti specialistici e professionali. Otto presidenti degli Stati Uniti si sono laureati a Harvard e 75 premi Nobel sono stati studenti, insegnanti o affiliati. Harvard è anche la scuola di provenienza di sessantadue miliardari viventi. Con oltre 17 milioni di volumi il sistema di biblioteche accademiche di Harvard è il più grande degli Stati Uniti e uno dei più grandi del mondo.


== Storia ==
Fu istituita l'8 settembre del 1636 a seguito di una delibera della Massachusetts Bay Colony, il consiglio della colonia che aveva per capitale Boston. Inizialmente chiamata "the New College", prese il nome di Harvard College il 13 marzo 1639 in onore di John Harvard, il suo principale finanziatore. Harvard era un pastore puritano morto assai giovane l'anno prima, e aveva lasciato per testamento al College la sua notevole biblioteca (circa 400 libri) e una rilevante somma di denaro, con la quale l'istituto fu ristrutturato e ampliato per accogliere circa 30 studenti.
Dal 1869 al 1909 il presidente di Harvard fu Charles William Eliot, sotto la cui guida l'istituto si specializzò nella ricerca scientifica, divenendo un modello per il moderno sistema didattico. Le riforme introdussero i corsi a numero chiuso e gli esami di selezione per l'accesso e si strutturò preferendo classi composte di pochi studenti. L'influenza di Harvard si diffuse fra gli operatori della formazione statunitensi e, oltre agli altri college, ne presero spunto anche le scuole secondarie superiori.
La Harvard University ha la più grande biblioteca universitaria del mondo con oltre 15 milioni di volumi, la terza in assoluto dopo la biblioteca del Congresso degli Stati Uniti e la British Library.


== Istituzione ==
Attualmente i docenti sono circa 2 300 per 6 650 studenti undergraduates e 13 000 graduates. Il colore di Harvard è il cremisi, da cui prendono nome le squadre sportive universitarie e il quotidiano The Harvard Crimson.
Le principali organizzazioni studentesche a Harvard includono la sopra menzionata Crimson; l'Harvard Lampoon, un giornale umoristico; la Harvard Advocate, una delle più antiche riviste letterarie della nazione; l'Hasty Pudding Theatricals, che mette in scena uno spettacolo annuale e premia attori famosi durante le sue cerimonie di Uomo dell'anno e Donna dell'anno; e l'Harvard Glee Club, il più antico coro universitario d'America. L'Harvard-Radcliffe Orchestra, composta principalmente da studenti, fu fondata nel 1808 come "Pierian Sodality" e si esibisce come orchestra sinfonica dagli anni cinquanta.
La Harvard University ha tradizionalmente attratto molti dei suoi studenti dalle scuole private, ma adesso la maggioranza degli studenti proviene da scuole pubbliche di tutti gli Stati Uniti e di tutto il mondo.
Harvard ha una amichevole rivalità con il Massachusetts Institute of Technology che risale al 1900, quando una fusione tra le due scuole fu frequentemente suggerita e a un certo punto ufficialmente concordata, ma annullata dal parlamento del Massachusetts. Al giorno d'oggi, le due scuole cooperano tanto quanto sono in competizione, tramite programmi e conferenze comuni, inclusa la "Division of Health Sciences and Technology", il Centro Dati Harvard-MIT e il "Dibner Institute for the History of Science and Technology". Inoltre, gli studenti delle due scuole possono iscriversi a corsi dell'altra scuola senza pagare ulteriori tasse, ottenendo crediti per conseguire la laurea nella propria Università.
Durante la sua storia, a Harvard si sono laureati molti personaggi famosi. Tra essi leader politici (John Hancock, John Adams, John F. Kennedy e Barack Obama), filosofi (Henry David Thoreau, Charles Sanders Peirce), autori (Ralph Waldo Emerson, che vi tenne poi corsi e al quale è stato intitolato il dipartimento di filosofia, Emerson Hall), poeti (Wallace Stevens, T. S. Eliot e E. E. Cummings), compositori (Leonard Bernstein, Hugo Leichtentritt), attori (Jack Lemmon, Tommy Lee Jones, Natalie Portman), architetti (Philip Johnson), storici (William H. Prescott) e leader per i Diritti Civili (W. E. B. Du Bois). Fra i suoi professori più famosi ci sono i biologi James D. Watson e E. O. Wilson, e l'architetto Rem Koolhaas.


=== Politica all'università ===
A Harvard sono state spesso associate idee politiche liberal: è famoso l'attacco di Richard Nixon, che la definì "il Cremlino sul Charles". Per le presidenziali del 2004, lo Harvard Crimson riferì che gli studenti undergraduate dell'università preferivano nettamente John Kerry a Bush. Il margine di vantaggio per Kerry (73% contro il 19%) era simile a quello riscontrato in grosse città dell'est, storicamente favorevoli ai Democratici. Anche se Harvard è stata spesso accusata di essere elitaria e "ostile agli intellettuali progressisti" (Trumpbour), tra gli ex studenti si trovano i nomi di conservatori e progressisti. Il Presidente George W. Bush si è laureato alla Harvard Business School, mentre John F. Kennedy e Al Gore studiarono allo Harvard College. Oggi nelle facoltà insegnano sia noti conservatori che noti progressisti, come Martin Feldstein, N. Gregory Mankiw e Alan Dershowitz.


=== Ammissioni ===
Il tasso di ammissione degli studenti a Harvard College nel 2012 fu del 5,9%, uno dei più bassi del paese.


=== Organizzazione ===
Harvard è governata da due commissioni, il President and Fellows of Harvard College, conosciuto anche come Harvard Corporation e fondato nel 1650 e lo Harvard Board of Overseers. Il Presidente cura l'amministrazione quotidiana ed è nominato dalla Harvard Corporation, a cui risponde.
Harvard oggi conta nove facoltà, elencate sotto in ordine di fondazione:

La Faculty of Arts and Sciences e la sua sezione staccata, la Division of Engineering and Applied Sciences che insieme servono:
Lo Harvard College, la sezione dell'università dedicata agli studenti undergraduate (1636)
La Graduate School of Arts and Sciences (organizzata nel 1872)
La Harvard Division of Continuing Education, che comprende la Harvard Extension School e la Harvard Summer School

La Facoltà di Medicina, che include la Medical School (1782) e la Harvard School of Dental Medicine (1867), prima scuola di odontologia ed odontoiatria americana.
La Harvard Divinity School (1816)
La Harvard Law School (1817)
La Harvard Business School (1908)
La Graduate School of Design (1914)
La Graduate School of Education (1920)
La School of Public Health (1922)
La John F. Kennedy School of Government (1936)
Nel 1999, l'ex Radcliffe College è stato riorganizzato come Radcliffe Institute for Advanced Study.
Harvard ha un campus anche in Italia, a Firenze, a villa I Tatti, che gli fu donata, con la biblioteca, la fototeca, e la collezione d'arte, da Bernard Berenson.


=== Sport e strutture sportive ===

La squadra di atletica di Harvard si sfida in competizioni intense contro Yale in ogni sport, fino ad arrivare al punto decisivo nel loro annuale incontro di football, che si tiene dal 1875 ed è chiamato semplicemente The Game. Harvard ha vinto The Game per i cinque anni passati. Mentre la squadra di Football non è più una delle migliori del paese (Vinse il Rose Bowl nel 1920) come fu decine di anni fa con Yale. Nel 1903, lo Stadio di Harvard introdusse una nuova era del football con il primo stadio rinforzato del suo tipo.


== Studenti famosi ==
I presidenti degli Stati Uniti d'America: John Adams, John Quincy Adams, Rutherford B. Hayes, John F. Kennedy, Barack Obama, Franklin Delano Roosevelt e Theodore Roosevelt
I premi Nobel: Philip Warren Anderson, Christian Anfinsen, Percy Williams Bridgman, Ralph Bunche, Donald James Cram, Thomas Stearns Eliot, John Franklin Enders, Walter Gilbert, Sheldon Lee Glashow, Roy Glauber, Al Gore (Vicepresidente degli Stati Uniti), Dudley Herschbach, Roald Hoffmann, H. Robert Horvitz, Jerome Karle, Henry Kissinger, William Knowles, Roger David Kornberg, David Morris Lee, Merton Miller, George Richards Minot, Ben Roy Mottelson, William Parry Murphy, Joseph E. Murray, Barack Obama (premio Nobel), Edward Mills Purcell, Theodore William Richards, Frederick Chapman Robbins, Paul Samuelson, Vernon Lomax Smith, Robert Solow, Michael Spence, William Howard Stein, James Batcheller Sumner, Edward Donnall Thomas, James Tobin, Thomas Huckle Weller, Kenneth Geddes Wilson, John Hasbrouck van Vleck, Harold Elliot Varmus
Il principe Karim Aga Khan IV
Gli imprenditori, informatici e manager Bill Gates, Alessandro Benetton, Mark Zuckerberg e Eduardo Saverin
Il giocatore NBA Jeremy Lin
I wrestler David Otunga e Christopher Nowinski
L'ex senzatetto Liz Murray, la cui storia è stata raccontata nel film Abbandonata dal destino
Xi Ming figlia del presidente cinese Xi Jinping


== Note ==


== Bibliografia ==
John T. Bethell, Harvard Observed: An Illustrated History of the University in the Twentieth Century, Harvard University Press, 1998, ISBN 0-674-37733-8
John Trumpbour, ed., How Harvard Rules, Boston: South End Press, 1989, ISBN 0-89608-283-0
Hoerr, John, We Can't Eat Prestige: The Women Who Organized Harvard; Temple University Press, 1997, ISBN 1-56639-535-6


== Voci correlate ==
Harvard College Observatory
Drew Gilpin Faust
Adams House
Cabot House
Currier House
Dunster House
Kirkland House


== Altri progetti ==

 Wikimedia Commons contiene immagini o altri file su Università di Harvard


== Collegamenti esterni ==
(EN) Sito ufficiale, harvard.edu.
Harvard Business Review Italia, sito ufficiale, hbritalia.it.
(EN) EdX, portate di e-learning gratuito a cura di Harvard e Berkeley, edx.org.