L'antipapa Benedetto XIII ha creato 19 anticardinali in 7 concistori, i primi 3 e l'ultimo prima della sua morte si tennero ad Avignone, ove furono creati tutti i 18 cardinali.


== Concistoro del 24 dicembre 1395 ==
Pierre Blain (? – 1409), parente di papa Urbano V, fu creato (pseudo) cardinale diacono di Sant'Angelo in Pescheria ma nel 1398 lasciò l'obbedienza all'antipapa insieme alla maggioranza dei colleghi, ritornandovi nel marzo 1403 e lasciandola nuovamente nel 1408; nell'ottobre del medesimo anno l'antipapa Benedetto XIII lo depose, partecipò al conclave che elesse l'antipapa Alessandro V che lo ristabilì nella carica.


== Concistoro del 22 settembre 1397 ==
Fernando Pérez Calvillo (o Fernando Calniello) (? – 1404), spagnolo, vescovo di Tarazona, fu nominato (pseudo) cardinale presbitero dei Santi XII Apostoli
Jofré de Boïl (o Goffredo Ronyl), referendario del Papa (deceduto nel 1400)
Pietro Serra (? – 1404), spagnolo, antivescovo di Catania, venne nominato (pseudo) cardinale presbitero dei Santi Silvestro e Martino ai Monti


== Concistoro del 21 dicembre 1397 ==
Berengario Anglesola (? – 1408), spagnolo, vescovo di Gerona, fu nominato (pseudo) cardinale presbitero di San Clemente e nel 1406, a Savona, (pseudo) cardinale vescovo di Porto e Santa Rufina.
Bonifacio Ammanati (? - 1399), protonotaro apostolico del medesimo antipapa e fratello dello pseudocardinale Tommaso Ammanati; fu nominato (pseudo) cardinale diacono di Sant'Adriano al Foro; imprigionato per tradimento dal maresciallo di Francia Jean II le Meingre detto Boucicaut, mentre stava negoziando, insieme allo pseudocardinale Martín de Zalba, con una delegazione di cardinali dissidenti nell'ottobre 1398; liberato dopo cinque mesi di prigionia con il pagamento di un riscatto, lasciò Avignone mentre l'antipapa Benedetto XIII subiva l'assedio del maggio 1399: cercò di fuggire travestendosi ma, riconosciuto, fu imprigionato ad Aigues Mortes, ove morì.
Luigi I di Bar, parente di Carlo VI e vescovo di Langres (deceduto nel 1430)


== Concistoro del 9 maggio 1404 ==
Miguel de Zalba (o Salba) (1374 circa - 1406), laureato in utroque jure a Bologna; professore di diritto all'Università di Avignone, fu nominato (pseudo) cardinale diacono di San Giorgio in Velabro e il 25 maggio 1406 vescovo di Pamplona. Morì di peste a Monte Carlo mentre accompagnava l'antipapa Benedetto XIII in Italia.
Antonio di Challant (1350 circa - 1418), figlio di Aimone di Challant, fu cancelliere di Savoia. Fu nominato (pseudo) cardinale diacono di Santa Maria in Via Lata. Partecipò al Concilio di Pisa del 1409, al conclave del 1409 che elesse l'antipapa Alessandro V, al conclave del 1410, che elesse l'antipapa Giovanni XXIII ed a quello del 1417, che elesse papa Martino V, rientrando così nell'ortodossia.


== Concistoro del 22 settembre 1408 ==
Pierre Ravat, C.R.S.A., (italianizzato in Pietro Ravati o Rabati) (? - 1417), già vescovo di Mâcon, poi di Saint-Pons-de-Thomières ed infine arcivescovo di Tolosa, deposto da questa sede nel 1409 dall'antipapa Alessandro V. Fu nominato (pseudo) cardinale presbitero di Santo Stefano al Monte Celio e rimase fino alla morte fedele all'obbedienza avignonese
Jean d'Armagnac (anni 1350 - 1408), francese, già vescovo di Mende, poi di Auch ed infine arcivescovo di Rouen. Fu nominato (pseudo) cardinale presbitero, ma non ricevette mai la berretta rossa né il titolo cardinalizio.
Juan Martinez de Murillo (? - 1420), cistercense spagnolo, abate di Monte-Aragon, nominato (pseudo) cardinale presbitero di San Lorenzo in Damaso. Nel 1415 lasciò l'obbedienza dell'antipapa Benedetto XIII e nel 1418 papa Martino V lo confermò nel titolo cardinalizio.
Carlos Jordan de Urriès y Pérez Salanova (? - 1420), spagnolo, seguì l'antipapa fin dal luglio 1408 e a settembre venne nominato (pseudo) cardinale diacono di San Giorgio in Velabro. Dal 4 febbraio 1417, insieme agli pseudocardinali Alfonso Carrillo de Albornoz e Pedro Fonseca, insistette ripetutamente, con nutrito scambio di corrispondenza, presso l'antipapa Benedetto XIII, affinché rassegnasse le dimissioni per porre fine allo scisma. La risposta negativa di quest'ultimo fece sì che il 5 gennaio 1418, insieme agli altri due pseudocardinali, egli lasciasse l'obbedienza avignonese per rientrare in quella romana. Papa Martino V lo confermò nel titolo.
Alfonso Carrillo de Albornoz (? - 1434), spagnolo, amministratore della diocesi di Osma, fu nominato (pseudo) cardinale diacono di Sant'Eustachio. Dal 4 febbraio 1417, insieme ai cardinali de Urriès y Pérez Salanova e Pedro Fonseca, insistette ripetutamente, con nutrito scambio di corrispondenza, presso l'antipapa Benedetto XIII, affinché rassegnasse le dimissioni per porre fine allo scisma. La risposta negativa di quest'ultimo fece sì che il 5 gennaio 1418, insieme agli altri due cardinali, egli lasciasse l'obbedienza avignonese per rientrare in quella romana. Papa Martino V lo confermò nel titolo. Partecipò al conclave del 1431 che elesse papa Eugenio IV.


== Concistoro del 14 dicembre 1412 ==
Pedro Fonseca (? - 1422), spagnolo, fu creato (pseudo) cardinale diacono di Sant'Angelo in Pescheria. Dal 4 febbraio 1417, insieme ai cardinali de Urriès y Pérez Salanova e Alfonso Carrillo de Albornoz, insistette ripetutamente, con nutrito scambio di corrispondenza, presso l'antipapa Benedetto XIII, affinché rassegnasse le dimissioni per porre fine allo scisma. La risposta negativa di quest'ultimo fece sì che il 5 gennaio 1418, insieme agli altri due cardinali, egli lasciasse l'obbedienza avignonese per rientrare in quella romana. Papa Martino V lo confermò nel titolo. Nel 1422 divenne vescovo di Sigüenza. Fu inoltre legato pontificio di papa Martino V in Spagna e nel Regno di Napoli.


== Concistoro del 22 maggio 1423 ==
Julian Lobera y Voltierra (? - 1435), spagnolo, amministratore della diocesi di Tarazona, fu creato (pseudo) cardinale presbitero di San Clemente. Partecipò al conclave del 1423 che elesse l'antipapa Clemente VIII. Il 16 agosto 1429 egli fece atto di sottomissione a papa Martino V di fronte al suo legato, cardinale Pierre de Foix, e rinunciò alla carica.
Ximeno Daha (? - 1431 circa), spagnolo, uditore della Camera pontificia, fu creato (pseudo) cardinale presbitero di San Lorenzo in Lucina; partecipò al conclave del 1423, che elesse l'antipapa Clemente VIII. Dopo le dimissioni di quest'ultimo, il 23 agosto 1429, egli fece atto di sottomissione a papa Martino V di fronte al suo legato, cardinale Pierre de Foix, e rinunciò alla carica.
Dominique de Bonnefoy (o de Bonne-Espérance), membro dell'Ordine certosino, priore del monastero di Mont-Alègre a Tiana, divenne (pseudo) cardinale presbitero di San Pietro in Vincoli; partecipò al conclave del 1423, che elesse l'antipapa Clemente VIII. Scomunicato da papa Martino V, il 24 agosto 1429 fece atto di sottomissione a papa Martino V di fronte al suo legato, cardinale Pierre de Foix, e rinunciò alla carica.
Jean Carrier, eletto antipapa Benedetto XIV.


== Collegamenti esterni ==
Araldica vaticana, araldicavaticana.com.
(EN) The Cardinals of the Holy Roman Church-Consistories, www2.fiu.edu.