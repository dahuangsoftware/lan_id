Anni impazienti (The Impatient Years) è un film del 1944 diretto da Irving Cummings: narra del problema dei matrimoni in tempo di guerra, periodo in cui moltissime giovani ragazze americane ritenevano dovere patriottico sposare i ragazzi in procinto di partire per il fronte.
Era stato concepito come seguito ideale del film Molta brigata vita beata, motivo per cui anche l'attore Joel McCrea, insieme a Jean Arthur e a Charles Coburn, avrebbe dovuto essere scritturato per la parte del protagonista.
A causa di altri impegni, McCrea non poté più prendere parte al film e fu sostituito dall'esordiente Lee Bowman.
Un po' a causa del cast stravolto, un po' a causa del troppo sentimentalismo che decisamente non collimava con la brillante sceneggiatura di Molta brigata vita beata, il film fu un flop e passò quasi inosservato al botteghino.


== Trama ==
Jeanie e Andy si conoscono a San Francisco e si sposano dopo solo tre giorni, in tutta fretta, perché lui dovrà partire l'indomani per andare al fronte.
Un anno e mezzo dopo, Andy torna dalla guerra e trova una moglie completamente stravolta dalle abitudini casalinghe. Jeanie, per un anno e mezzo si è infatti occupata solo ed esclusivamente del padre William e del piccolo Bill, concepito il giorno prima della partenza di Andy.
A rendere la situazione ancora più tesa è il coinquilino Henry Fairchild, un uomo petulante e perfezionista, segretamente innamorato di Jeanie, che prova in tutti i modi a scacciare e a demoralizzare Andy.
Quando Andy e Jeanie, dopo un intero giorno di tensioni e imbarazzi, litigano e decidono di divorziare, il saggio padre di lei si oppone e consiglia al giudice di dare ai due ragazzi del tempo: quattro giorni esatti, per tornare a San Francisco e ripetere passo per passo tutto quello che hanno fatto un anno e mezzo prima, quando si erano conosciuti, nella speranza di riscoprire la passione.
Riluttanti, i due affidano il piccolo Bill al nonno e a Fairchild, e partono per San Francisco, dove iniziano, tra sarcasmo e dispetti, a ripetere le azioni fatte tempo prima. Proprio quando stanno per riappacificarsi e riscoprire l'affetto, giunge la notizia che il congedo di Andy è stato ritirato per guarito infortunio, e nulla è cambiato rispetto a un anno e mezzo prima: Andy dovrà ripartire il quarto giorno, ma questa volta i due sembrano aver capito cosa non andava, dunque il loro matrimonio è salvo.


=== Produzione ===
Il film fu prodotto da Irving Cummings e da Virginia Van Upp (produttore associato) per la Columbia Pictures Corporation con un budget stimato di 600.000 dollari. Venne girato dal 14 marzo al 28 aprile 1944.


== Distribuzione ==
Distribuito dalla Columbia Pictures, il film fu presentato in prima il 7 settembre, per poi essere distribuito nelle sale il 10 settembre 1944.


=== Date di uscita ===
IMDb
USA 7 settembre 1944 (première)
USA 10 settembre 1944
Svezia 17 marzo 1945
Portogallo 24 novembre 1945
Alias
The Impatient Years USA (titolo originale)
Anni impazienti Italia
Anypomona hronia Grecia
Nova Lua de Mel Portogallo
Smekmånad på prov Svezia


== Collegamenti esterni ==

(EN) Anni impazienti, su Internet Movie Database, IMDb.com. 
(EN) Anni impazienti, su AllMovie, All Media Network. 
(EN, ES) Anni impazienti, in FilmAffinity. 
(EN) Anni impazienti, in AFI Catalog of Feature Films, American Film Institute.