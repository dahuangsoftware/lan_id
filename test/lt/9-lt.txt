Lausono puskiparisis (lot. Chamaecyparis lawsoniana) – pušūnų (Pinophyta) skyriaus, kiparisinių (Cupressaceae) šeimos spygliuočių medžių rūšis. Auga vakarų JAV, Kalifornijoje ir Oregone, tarpukalnių slėnių upių pakrantėse.
Būdingas aukštis 30-40 m, nors gali užaugti ir iki 70 m. Šiuo metu žinomas aukščiausias šios rūšies medis auga Oregone ir yra 81.08 m aukščio (pagal Michael Taylor, Mario Vaden 2011). Žievė rausvai ruda, plaušuota. Spygliai melsvai žali, žvynelių pavidalo, išsidėstę ant plunksniškų, plokščių šakelių. Moteriški kankorėžiai sferiški, 7-14 mm skersmens, sudaryti iš 6-10 žvynelių, pradžioje žali, subrendę paruduoja. Vyriški kankorėžiai 3-4 mm ilgio, tamsiai rudi.
Mediena lengva, patvari, naudojama karstų, relikvinių, strėlių gamybai. Lausono puskiparisis populiarus dekoratyvinis augalas, išveista ir visame pasaulyje auginama daug skirtingų veislių.

Vikiteka