Filipsburgas (Philipsburg) – Sint Marteno sostinė, siauras žemės plotas tarp Žaliosios įlankos (angl. Green Bay) ir Didžiojo Druskos tvenkinio (angl. Great salt Pond). 2006 m. mieste gyveno 1338 gyventojai.


== Istorija ==
Filipsburgą atrado Kristupas Kolumbas 1493 m. lapkričio 11 d. Iki tol tai buvo aravakų gyvenvietė. Filipsburgo miestą įkūrė 1763 m. Nyderlandų laivyno kapitonas John Philipsas. Filipsburgas tapo svarbiu tarptautinės prekybos centru. Du istoriniai fortai liudija Filipsburgo strateginę svarbą Sint Marteno istorijoje: Amsterdamo fortas ir Vilemo fortas.
Pagrindinis miesto prekybos rajonas – centre esanti Front Street ('Priekinė gatvė'). Filipsburgas turi uostą, kuriame švartuojasi daugelis kruizinių laivų, tokių kaip Carnival Valor.


== Princesės Julianos tarptautinis oro uostas ==
Dėl trumpo (2180 metrų ilgio) vietos Princesės Julianos tarptautinio oro uosto kilimo ir tūpimo tako, lėktuvai turi leistis neįprastai žemame aukštyje, praskrisdami vos 10–20 metrų virš šalia esančio Maho paplūdimio. Besileidžiantys lėktuvai, jų sukeliamos dirbtinės bangos tapo populiaria atrakcija tarp turistų ir burlentininkų, net paskatino turizmą Sint Martene.