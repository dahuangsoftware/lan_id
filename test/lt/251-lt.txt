Marondera (angl. Marondera) – miestas šiaurės rytų Zimbabvėje, 72 km į pietryčius nuo Hararės; Rytų Mašonalando administracinis centras. Eina Hararės–Beiros geležinkelis. Yra kelios aukštosios mokyklos, mokslinių tyrimų stotis. Žemės ūkio regiono prekybinis centras (tabakas, kukurūzai, pieno produktai).


== Istorija ==
Gyvenvietė pradėjo kurtis 1890 m. iš poilsiavietės prie kelio, jungiančio Solsberį ir Umtalį. 1913 m. įkurtas Marandeljaso (Marandellas) kaimas, o 1943 m. gavo miesto statusą. Tai buvo svarbus kolonijinės valdžios centras, iš čia rengtos karinės misijos į Transvalį, apgyvendinti iškelti lenkai. Ilgą laiką tai buvo klestintis žemdirbystės, prekybos centras, bet valdant Robertui Mugabei pradėjus baltųjų žemių perdalijimą, miesto ekonomika patyrė nuosmukį.