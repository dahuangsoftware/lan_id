Vilniaus televizijos bokštas yra Vilniuje, Karoliniškėse, ant šlaito prie Neries upės. Aukštis – 326,4 metro, veikia nuo 1981 m. sausio 31 d. Vilniaus televizijos bokštas – aukščiausias pastatas Lietuvoje, taip pat įtrauktas į pasaulio aukščiausių pastatų sąrašą. 
165 m aukštyje įrengta kavinė „Paukščių takas“. Bokšto dalis, kurioje įrengta kavinė, yra sukama aplink savo ašį. Ji apsukama per ~ 45 min. Giedrą dieną per šį laiką galima apžvelgti visą Vilnių sėdint kavinėje prie stalo ir nejudant iš vietos.


== Istorija ==


=== Bokšto statybos ===
Bokšto projekto autorius – V. Obydovas, inžinerinio korpuso autorius – K. Balėnas. Pirmas betono kubas į bokšto pamatus buvo supiltas 1974 m. gegužės 31 d., o Antanas Vaiša, kuris labai daug prisidėjo prie bokšto statybos, būdamas Valstybinės priėmimo eksploatuoti komisijos pirmininku, 1980 m. gruodžio 30 d. šį aktą pasirašė. Lietuvos TSR Ministrų Taryba šį aktą patvirtino 1981 m. sausio 30 d. Vilniaus televizijos bokšto pastatymas buvo esminis lūžis TV ir radijo retransliacijoje.
Vilniaus TV bokštas suteikė galimybes:
padidinti vienu metu Vilniuje transliuojamų televizijos programų skaičių iki keturių;
padidinti televizijos programų priėmimo aprėptį iki 80 km aplink Vilnių;
žymiai pagerinti televizijos programų perdavimo kokybę;
padidinti radiofonijos programų, transliuojamų Vilniuje ultratrumpųjų bangų ruože, skaičių iki keturių,
padidinti radiofonijos programų priėmimo aprėpties zoną;
pagerinti radiofonijos programų garso kokybę.


=== Įvykiai ===

1991 m. sausio 13 d. sovietiniai tankai apsupo bokštą ir jį jėga užėmė, kad atimtų iš Lietuvos radijo ir televizijos transliavimo galimybę, o patys galėtų nekliudomai transliuoti sovietinę antilietuvišką propagandą. Tūkstančiai beginklių žmonių bandė tai sutrukdyti, keturiolika jų žuvo. Bokšto papėdėje gynėjų atminimui įrengtas paminklas. Sausio 13 d. Lietuvoje yra vadinama „Laisvės gynėjų diena“ ir yra valstybinė šventė.
Nuo 2000 iki 2014 imtinai m. ant šio bokšto įžiebiama viena didžiausių pasaulyje kalėdinių eglių, padaryta iš elektrinių girliandų. Per 2014 Kalėdas bokštas buvo papuoštas lazerinėmis instaliacijomis, tačiau efektas nebuvo toks, kokio buvo tikimasi.  Nuo to laiko bokštas nebepuošiamas.
2006 m. per pasaulio krepšinio čempionatą Japonijoje ant bokšto buvo įžiebtas didžiausias pasaulyje krepšinio lankas.
Minėdamas 85-ąsias radijo programų siuntimo ir savo veiklos metines, Telecentras – Lietuvos radijo ir televizijos centras – prie Vilniaus TV bokšto atidarė istorinį antenų parką.


== Techninė informacija ==
TV bokštas su pamatu sveria 25000 t, jo aukštis – 326,5 m, užstatymo aikštelė užima – 3355 m² plotą.
Viršutinis statinys sveria 3500 t. Jo metalinis karkasas, sveriantis 100 t, buvo surinktas ant žemės ir per pusantros valandos pakeltas į 160 m aukštį. Viršutinio statinio laikančioji dalis – gelžbetoninė taurė susideda iš 16 elementų. Jie buvo išbetonuoti bokšto papėdėje specialiame stapelyje ir pakelti į projektinį aukštį. Viršutinio statinio sienos apšiltintos ir padengtos vario lakštais.
Bokšto pamatas – apskritimo formos 38 m skersmens, 11500 t masės, įgilintas 8,25 m su 1,5 m storio padu. Gelžbetoninės bokšto dalies skersmuo apačioje – 15 m, viršuje – 8 m.
Kai oro temperatūra 20 °C, bokšto aukštis - 326 m ir 47 cm. Šaltą žiemos dieną temperatūrai nukritus iki -20 °C, bokštas sumažėja 16 cm.


== Nuorodos ==
Bokšto statyba (video)
Vilniaus telecentro tinklalapis
Pasaulio aukšti statiniai