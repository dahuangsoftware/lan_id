Palavų dinastija (tamilų k. பல்லவர்) buvo tamilų kilmės dinastija, valdžiusi valstybę Pietų Indijoje (dab. Tamilnado šiaurėje ir Andhros pietuose, iki Krišnos upės. Ji klestėjo IV-IX amžiais, o didžiausios ekspansijos laikotarpiu VII a. vid. valdė didžiumą Vidurio Indijos.
Į pietus nuo Palavų Tamilnadą valdė Pandijų dinastija (vėliau Čola imperija), o į vakarus buvo Karnataka, valdoma Čalukjų (vėliau – Raštrakutų). Šiaurėje jos svarbiausi kaimynai buvo Višnukundinai (vėliau – Rytų Čalukjai).
Palavų sostinė buvo Kančipuramas.


== Istorija ==
Palavų istorija skirstoma į ankstyvuosius ir vėlyvuosius.
Ankstyvųjų palavų istorija atsekama nuo pat III a. Ši dinastija susikūrė žlugus Satavahanų imperijai ir visoje Pietų Azijoje prasidėjus anarchijos laikotarpiui. Yra teorijų, kad palavų dinastijos protėviai buvo persai (t. y. pallava kildinamas nuo žodžio pahlava, t. y. persų įvardijimo Indijoje), tačiau tai nėra įrodyta iki galo.
Ankstyvųjų valdovų laikais palavai įsitvirtino pajūrio regione, iki dabar vadinamame Palunadu (t. y. palavų kraštas), tarp Penaro ir Krišnos upių. Jie buvo viena pagrindinių jėgų tuometinėje Pietų Indijoje. IV a. viduryje jie laikinai buvo nusiaubti Samudraguptos kariuomenės, o vėliau aktyviai kovojo su kaimynais višnukundinais.
V a. pabaigoje prasidėjo dinastijos krizė, kurios metu jos sritis užėmė Kadambų valdoma Karnataka. Tačiau atgimimas prasidėjo VI a. viduryje sulig vėlyvųjų Palavų atėjimu. VII a. II pusėje, valdant Narasimhavarmanui ir Paramešvaravarmanui buvo didžiausias valstybės karinis suklestėjimas, kuomet palavai užvaldė didžiąją dalį Vidurio Indijos.


== Kultūra ==

Palavai propagavo induizmą, ir jų įrašai buvo daromi sanskritu.
Jų valstybėje buvo sukurti puikūs architektūros šedevrai, tokie, kaip Mahabalipuramas netoli nuo sostinės Kančipuramo. Jie buvo pirmieji brandūs Dravidų architektūros pavyzdžiai, vėliau darę įtaką visai Indijos architektūrai.


== Valdovai ==
Ankstyvieji palavai
Simhavarmanas I 275–300
Skandavarmanas
Višnugopa 350–355
Kumaravišnus I 350–370
Skandavarmanas II 370–385
Vyravarmanas 385–400
Skandavarmanas III 400–436
Simhavarmanas II 436–460
Skandavarmanas IV 460–480
Nandivarmanas I 480–510
Kumaravišnus II 510–530
Budhavarmanas 530–540
Kumaravišnus III 540–550
Simhavarmanas III 550–560
Vėlyvieji palavai
Simhavišnus 555–590
Mahendravarmanas I 590–630
Narasimhavarmanas I (Mamalla) 630–668
Mahendravarmanas II 668–672
Paramešvaravarmanas I 672–700
Narasimhavarmanas II (Radža Simha) 700–728
Paramešvaravarmanas II 705–710
Nandivarmanas II (Pallavamalla) 732–796
Thandivarmanas 775–825
Nandivarmanas III 825–869
Aparadžitha Varmanas 882–901