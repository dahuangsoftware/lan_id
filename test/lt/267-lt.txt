Antifonas (480 m. pr. m. e. Atėnuose – 411 m. pr. m. e. ten pat) – senovės graikų oratorius, matematikas, filosofas sofistas.
Yra išlikę daug jo pasakytų kalbų. Antifonas taip pat parašė nemažai filosofinių veikalų („Apie tiesą“, „Apie santarvę“, „Valstybės veikėjas“, „Sapnų išaiškinimas“), kurių iki mūsų dienų išliko tik fragmentai. Veikale „Apie tiesą“ palaikė Parmenido požiūrį, kad egzistuojanti vienintelė tikrovė, o regimasis daiktų pasaulis nesąs tikras. Remdamasis paradoksais tas pačias idėjas palaikė ir Zenonas Elėjietis. Veikale „Apie santarvę“ ginama valdžia kaip saugumo garantas nuo anarchijos, rekomenduojami savęs ribojimo principai tiek bendruomenei, tiek atskiram asmeniui.
Antifonas bandė išspręsti skritulio kvadratūros problemą ir taip prisidėjo prie matematikos vystymo. Jis pasiūlė priartėjimo metodą, kuomet įbrėžtojo daugiakampio kraštinės dvigubinamos tol, kol skirtumas tampa nežymus. Šį metodą vėliau išplėtojo Eudoksas.
Antifonas buvo nubaustas mirtimi po to, kai žlugo antidemokratinis sukilimas, kuriame jis dalyvavo.


== Šaltiniai ==