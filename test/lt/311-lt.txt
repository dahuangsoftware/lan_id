Miško įveisimas – miško želdinimas sklypuose, kuriuose prieš tai miškas neaugo; naujo miško įkūrimas. Tokia veikla apima miškų sėklininkystę, sodmenų išauginimą, dirvos paruošimą, želdinių priežiūrą ir jų apsaugą. Nauji miškai sodinami dėl įvairių priežasčių: siekiant kovoti su klimato kaita, oro tarša, dykumėjimu, norint atkurti anksčiau buvusį kraštovaizdį, padidinti vietovės biologinę įvairovę, planuojant mišką panaudoti medienos ar kitų išteklių gavybai. Naujo miško įveisimui pasirenkami apleisti arba nualinti dirbamos žemės plotai, kalnų ar kalvų šlaitai, nebenaudojami pramoniniai sklypai ir kt.
Miško įveisimo darbai vyksta daugelyje šalių. Per paskutinius du dešimtmečius didžiausia miškų želdinimo programa buvo įgyvendinama Kinijoje, jos metu pasodinta virš 35 milijardai medžių. Europoje miškų įveisimą skatina ES, suteikdama finansinę paramą. Didelio masto miškų sodinimas planuojamas Šiaurės Afrikoje, siekiant užkirsti Saharos plėtimąsi.
2011 m. Lietuvos miškų urėdijose naujai miškų buvo užsodinta beveik 800 ha žemės.


== Šaltiniai ==