Saulius Nefas (g. 1960 m. gruodžio 8 d. Taujėnuose, Ukmergės rajonas) – pedagogas, Lietuvos ir Anykščių rajono politinis bei visuomenės veikėjas.


== Biografija ==
1978 m. baigė Taujėnų vidurinę mokyklą. 1983 m. baigęs Vilniaus pedagoginio instituto Istorijos – pedagogikos fakultetą įgijo istorijos mokytojo specialybę ir pradėjo dirbti Anykščių Antano Vienuolio ir Viešintų vidurinėse mokyklose istorijos mokytoju. 1990 m. – 1995 m. A. Vienuolio vidurinės mokyklos, 2000–2004 m. A. Vienuolio gimnazijos direktorius. 1997–2000 m. mokėsi Pedagoginio universiteto doktorantūroje, tyrimų tema – bendruomeniškumo plėtra Lietuvoje. Nuo 2004 m. Lietuvos teisės universiteto Politikos ir vadybos fakulteto Viešojo administravimo katedros lektorius. Nuo 2009 m. – Mykolo Romerio universiteto Politikos ir vadybos fakulteto Viešojo administravimo instituto docentas.


== Politinė karjera ==
1989 m. įsitraukė į Sąjūdžio visuomeninį judėjimą, buvo Sąjūdžio rajono tarybos pirmininkas, 1993 m. įstojo į Tėvynės Sąjungos (Lietuvos konservatorių) partiją.
1995 m. ir 1997 m. išrinktas Anykščių rajono savivaldybės tarybos nariu ir Anykščių rajono savivaldybės meru. 2004 m. nuo birželio 29 d. iki lapkričio 14 d. Seimo narys
1997–2000 m. Tėvynės sąjungos (Lietuvos konservatorių) struktūrinio padalinio – Tėvynės savivaldos sąjungos pirmininkas ir Lietuvos atstovas vietos ir regionų valdžių kongrese Strasbūre.


== Šeima ==
Žmona Dangira, augina penkis vaikus – Gintarę, Mindaugą, Gediminą, Rūtą ir Eglę. Laisvalaikio pomėgiai: krepšinis, pašto ženklų ir vokų kolekcionavimas.