Tagilas (rus. Тагил) – upė Rusijoje, Sverdlovsko srityje; Turos dešinysis intakas (Obės baseinas). Prasideda Vidurinio Uralo kalnų rytiniame šlaite. Aukštupyje teka į šiaurę kalnų pašlaitėmis, vagoje yra slenksčių. Už Žemutinio Tagilo pasuka į šiaurės rytus ir teka Vakarų Sibiro lyguma, sudaro meandras. Įteka į Turą ties Bolotovskojės gyvenviete.
Pagrindiniai intakai: Barančia, Salda, Mugajus, Kyrtomka. Metinis upės vandens lygio svyravimas – 3,3 m. Užšąla lapkričio pradžioje, atitirpsta balandį. Upės vagoje sudaryti 3 tvenkiniai: Aukštutinio Tagilo, Leniovo, Žemutinio Tagilo. Prie Tagilo upės įsikūrę 2 miestai – Aukštutinis Tagilas ir Žemutinis Tagilas.


== Šaltiniai ==