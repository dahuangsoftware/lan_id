Vytautas Šapranauskas (1958 m. balandžio 19 d. Vilniuje – 2013 m. balandžio 18 d. Vilniuje) – Lietuvos teatro ir kino aktorius, televizijos laidų vedėjas, humoristas. Pasak Teatro sąjungos pirmininko Ramučio Rimeikio, „vienas talentingiausių Lietuvos scenoje ir komiško, ir dramatiško plano“.


== Biografija ==
1976–1980 m. baigė Lietuvos valstybinę konservatoriją. Kurso vadovai – Algė Savickaitė ir Vitalijus Lanskojus.
Iki 1990 m. dirbo Rusų dramos teatre, kuriame 1977 m. suvaidino savo pirmajame spektaklyje (V. Lanskojaus režisuotame „Skutarevskyje”). Nuo 1990 m. vaidino Vilniaus mažajame teatre. Vėliau Šapranauskas vaidino „Domino“ teatre. Pasižymėjo aštriu liežuviu, puikiu humoro jausmu, mėgo juodą humorą. Su „Juodojo humoro klubu“ keliavo po Lietuvą. Garsino ir animacinius filmus „Op“, „Garfildas“, „La troškinys“, „Zebriukas Dryžius“, „Ledynmetis 3“. Buvo verslo klasės vyriškų drabužių prekės ženklo „Pierre Cardin“ veidu Lietuvoje.
V. Šapranauskas iš gyvenimo pasitraukė prieš pat savo 55-ąjį gimtadienį. Aktoriaus aplinkos žmonių teigimu, jis yra bandęs nusižudyti ir anksčiau, paskutinį sykį – prieš kelias savaites iki mirties. Aktorius prieš mirtį telefonu išsiuntė kelias trumpąsias žinutes apie tai, jog gyvenimo kelią jis jautėsi jau įveikęs. Šapranauskas interviu yra sakęs, kad visuomet dėvįs kaukę ir niekuomet iki galo neatsiveriąs net artimiausiems žmonėms. Pasak Arūno Sakalausko, Šapranauskas buvo vienišas; kentėjo dėl savo populiarumo ir savo TV laidų kokybės: „talentingasis Vytautas Šapranauskas buvo „Ferrari“, tačiau televizijoje jam reikėjo važinėti vaikišku dviratuku ir vaidinti zuikį“.
Buvo pašarvotas Vilniaus mažajame teatre. Palaidotas Antakalnio kapinėse, Menininkų kalnelyje.


== Asmeninis gyvenimas ==
Šapranauskas buvo vedęs du kartus ; antroji žmona – Daiva Šapranauskienė, su kuria susilaukė sūnaus ir dukters. Su ja oficialiai išsiskyrė 2012 m. rugsėjo mėn. Sūnus Gytis Šapranauskas Vilniuje vadovauja klubui „Tas Pabas“, LNK seriale „Kriminalistai“ suvaidino jauną turčių, debiutavo TV6 humoro laidoje „TV šeškas“, dirbo reklamos srityje, buvo padavėjas. Dukra Judrė Šefildo universitete (D. Britanija) studijuoja archeologiją.
Aštuonerius metus gyveno su aktore Rimante Valiukaite.
Nuo 2008 m. palaikė santykius ir ne vienerius metus gyveno kartu su giminaite (Šapranausko senelės sesers proanūke) pop grupės „ŠarkA“ nare Ieva Stasiulevičiūte (g. 1989 m.), buvusia grupės „YVA“ nare, Šapranausko asistente TV3 laidoje „Puikusis šou“.
Laisvalaikiu mėgo žvejoti.


== Televizija ==
Paskutiniais gyvenimo metais buvo žinomas kaip populiarių TV laidų vedėjas televizijos kanalo TV3 laidose: „Šapro šou“, „Puikusis šou“ (kartu su Asta Baukute), „Šok su manimi“, „Chorų karai“, „Auksiniai svogūnai“, jo dukterinio kanalo TV6 laidoje „TV šeškas“ ir kt.
Dalyvavo TV talentų šou „Lietuvos talentai“, „X Faktorius“ laidose kaip žiuri narys.
Vaidino TV seriale „Moterys meluoja geriau“, atliko advokato Pauliaus vaidmenį.


== Teatras ==
Rusų dramos teatras
„Skutarevskyje” (1977 m., rež. V. Lanskojus)
„Grįžtamasis ryšys” (1981 m., rež. V.Zacharovas)
„Arena” (1981 m., rež. I.Nikolajevas)
„Slenkstis” (1982 m., rež. S.Koromščikovas)
„Snieguolė ir septyni nykštukai” (rež. J.Popovas, 1986 m.)
„Ekspromtas” (1987 m., rež. A.Vilkinas)
„Meistras ir Margarita” (1988 m., rež. R.Viktiukas)
„Kvietimas į ešafotą” (1989 m., rež. G.Gladijus)
kt.
Valstybinis Vilniaus mažasis teatras (režisierius R. Tuminas)
A.Čechovo „Vyšnių sodas” (1990 m.)
V.Kukulo ir R.Tumino „Čia nebus mirties” (1990 m.)
B.Brechto „Galilėjus” (1992 m.)
G.Kanovičiaus „Nusišypsok mums, Viešpatie” (1994 m.)
M.Lermontovo „Maskaradas” (1997 m.)
N.Gogolio „Revizorius” (2001 m.)
S.Becketto „Belaukiant Godo” (2002 m.)
A.Čechovo „Trys seserys” (2005 m.).
Domino teatras
„Vilnius–Dakaras” (2008 m., rež. K.Smoriginas)
„Mano žmonos vyras” (2009 m., rež. K.Smoriginas)
„Nuodėmių miestas” (2010 m., O. Šapošnikovas)
su K. Smoriginu ruošėsi statyti Sigito Parulskio pjesę „Purvas”, parašytą specialiai V. Šapranauskui.


== Filmografija ==
1981 – Medaus mėnuo Amerikoje, rež. Almantas Grikevičius, LKS
1981 – Tomis Retereris. Amerikietiška tragedija, rež. Marijonas Giedrys, LKS
1981 – Šokėjas. Lošimas be kozirių, rež. Algimantas Kundelis
1981 – Aplombovas. Vestuvės, rež. Michailas Jevdokimovas, LTV
1981 – Stiprus jausmas, rež. Michailas Jevdokimovas, LTV
1984 – Svečias. Turtuolis, vargšas…, rež. Arūnas Žebriūnas
1983 – Kristis Dadženas. Velnio mokinys, rež. Artiomas Inozemcevas, LTV
1985 – Sofija Kovalevskaja, rež. Ajana Šachmalijeva, Lenfilm
1986 – Chameleono žaidimai, rež. Arūnas Žebriūnas
1987 – Vasilis. Tėvas, rež. Algimantas Galinis
1994 – Guinevere, rež. Jud Taylor, Hearst Entertainment (JAV)
1996 – Kvapas. Pagunda, rež. Bronius Talačka
1996 – Duobkasiai, rež. Algis Matulionis
1997 – Kelionė su „Camel“, rež. Algis Matulionis
1998 – Albinas Stinkis. Aušros sūnūs, rež. Bronius Morkevičius, LKS
2003 – Banditas Husaras. Lietuviškas tranzitas, rež. Evaldas Kubilius
2004 – Užkalbėtojas. The Keeper of Time, rež. Robert Crombie, Harvest Entertainment (JAV)
2006 – Siuvėjas Vaiskopfas. Vilniaus getas, rež. Audrius Juzėnas
2006 – Sargas. Anastasija, rež. Maris Martinsons
2008 – Advokatas Paulius. Moterys meluoja geriau, rež. Raimundas Banionis
2009 – Tėvas. Lernavan, rež. Maratas Sargsyanas
2010 – Prodiuseris. Zero 2, rež. Emilis Vėlyvis
2012 – Valentinas. Valentinas vienas, rež. Donatas Ulvydas, Simonas Aškelavičius, Edita Kabaraitė
2014 – Algis. Redirected, rež. Emilis Vėlyvis. 


== Diskografija ==
2010 m. – Šapro hitų karoliukai
2002 m. – Šapro Šou


== Apdovanojimai ==
„Kristoforo“ statulėlė (aukščiausias teatro apdovanojimas) už vaidmenį režisieriaus Rimo Tumino spektaklyje „Maskaradas“, 1997 m.


== Šaltiniai ==