„Maxima“ prekybos centro stogas įgriuvo 2013 m. lapkričio 21 d. 18:00 Zolitūdės mikrorajone Rygoje. Kadangi buvo liudininkų, teigusių, jog girdėjo sprogimą, pradžioje buvo manoma, kad katastrofos priežastis – boilerio sprogimas, tačiau vėliau ši versija buvo paneigta. Patvirtinta 54 žmonių, įskaitant 3 ugniagesius, mirtis, dar 35 gydomi ligoninėje dėl sužeidimų, gali būti griuvėsiuose likusių aukų. Iš 54 aukų – 51 Latvijos, vienas – Armėnijos, du – Rusijos piliečiai. Tai pati pražūtingiausia katastrofa Latvijoje nuo 1950 m., kai nuskendus garlaiviui „Majakovskis“ žuvo 147 žmonės.
Pastatas buvo užbaigtas tik 2 metus prieš sugriuvimą, 2011 m. lapkričio 3 d.; pastatytas kompanijos „Re&Re“. Užėmė 4750 m² plotą ir kainavo 1,4 mln. eurų. Beveik visą Rygoje sugriuvusio prekybos centro „Maxima“ pastatą valdo vienas „Vilniaus prekybos“ akcininkų Nerijus Numavičius.


== Mirtys ==
2013 m. lapkričio 24 d. buvo paskelbtas žuvusiųjų sąrašas.


== Reakcijos ==
Iškart po katastrofos didžiausias šalies socialinis portalas Draugiem.lv bei Delfi savo pagrindiniuose puslapiuose užsidėjo juodą kaspiną. Kitą dieną ir Lietuvos spaudoje pasirodė straipsnių, kuriuose išreiškiama užuojauta Latvijai, Lrytas.lt savo Facebook paskyrą papuošė nuotrauka su Latvijos vėliava ir palinkėjimu stiprybės.
Latvijoje paskelbtas trijų dienų gedulas (nuo 23 iki 25 d.). Užuojautą išreiškė kaimyninių valstybių – Lietuvos, Estijos ir Rusijos – lyderiai ir vyriausybės, Estijoje ir Lietuvoje skelbiama gedulo diena sekmadienį (lapkričio 24 d.). Užuojautos žinutę Latvijai ir jos žmonėms nusiuntė ir Europos Komisijos prezidentas José Manuel Barroso, Vatikanas pareiškė esąs nuliūdintas katastrofos ir melsis už aukas ir jų artimuosius.


== Atminimas ==
Minint antrąsias tragedijos metines, 2015 m. lapkričio 21 d. Rygoje prie „Maximos“ atidengtas laikinasis paminklas aukoms atminti. Išleista atminimo knyga.


== Šaltiniai ==