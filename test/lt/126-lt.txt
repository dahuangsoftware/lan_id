Šv. Georgijaus ordinas (rus. орден Святого Георгия) – aukščiausias Rusijos Federacijos karinis apdovanojimas nuo 2000 m. rugpjūčio 8 d.


== Šv. Georgijaus ordino istorija ==
Po 1991 m. rugpjūtį įvykusio GKČP bandymo užgrobti valdžią Tarybų Sąjungoje norėta atkurti Šv. Georgijaus ordiną ir juo apdovanoti Baltųjų rūmų Maskvoje gynėjus, bet vėliau šios idėjos atsisakė ir įsteigė specialų medalį „Laisvosios Rusijos gynėjui.
1992 m. suirus TSRS nepriklausomomis tapusios respublikos, jų tarpe ir Rusija, sukūrė nuosavus valstybinius apdovanojimus, kurie skyrėsi nuo ankstesniųjų. 1992 m. kovo 2 d. Rusijos Federacijos Aukščiausiosios Tarybos Prezidiumo įsaku buvo perimta dalis TSRS ordinų ir Valstybinių apdovanojimų komisijai prie Rusijos prezidento buvo nurodyta sukurti statutus atkurtam Šv. Georgijaus ordinui ir pasižymėjimo ženklui „Georgijaus kryžius“.
1993 m. spalį Aukščiausioji Taryba buvo paleista ir Šv. Georgijaus ordino atkūrimas irgi nutrūko.
Atkurtojo ordino statutas buvo patvirtintas 2000 m. rugpjūčio 8 d. Rusijos prezidento įsaku. Iki 2008 m. ordinu nebuvo apdovanojama, nes ordino statute nurodyta, kad juo apdovanojama už kovinius veiksmus užpuolus išorės priešui. Tais laikais Rusija tokių karo veiksmų neturėjo.
2008 m. rugpjūčio mėn. dėl karo Pietų Osetijoje ordino statutas buvo pakeistas, jame buvo įrašyta, kad ordinu galima apdovanoti už kovos veiksmus kitų valstybių teritorijose palaikant tarptautinę taiką ar ją atkuriant. Prezidentas D. Medvedevas 2008 m. rugpjūčio 18 d. šiuo ordinu apdovanojo pirmuosius karininkus.


== Apdovanotieji ==
Pirmuoju 4-ojo laipsnio ordino kavalieriumi 2008 m. rugpjūčio 18 d. tapo Šiaurės Kaukazo karinės apygardos vadas generolas pulkininkas Sergejus Makarovas už sėkmingai atliktą operaciją, kuri oficialiai pavadinta „Gruzijos privertimas būti taikia“ (принуждение Грузии к миру).
Už tą pačią operaciją antruoju 4-ojo laipsnio ordino kavalieriumi 2008 m. spalio 1 d. tapo oro desanto kariuomenės specnazo papulkininkis Anatolijus Lebedis, kuriam jau buvo suteiktas Rusijos Federacijos didvyrio vardas.
Žurnale Российское военное обозрение ('Rusijos karinė apžvalga'), 2008 m. Nr.12 pateiktose aukštų karininkų biografijose nurodyti dar trys apdovanotieji šv. Georgijaus ordinu (už indėlį į karo veiksmus Pietų Osetijoje):
armijos generolas Nikolajus Makarovas (Н. Е. Макаров), Rusijos Federacijos Ginkluotųjų pajėgų Generalinio štabo viršininkas – apdovanotas 2-ojo laipsnio ordinu.
armijos generolas Vladimiras Boldyrevas (В. А. Болдырев), Rusijos Sausumos kariuomenės vadas – apdovanotas 2-ojo laipsnio ordinu.
generolas pulkininkas Aleksandras Zelinas (А. Н. Зелин), Rusijos Karinių oro pajėgų vadas.
Spauda, pranešdama apie apdovanojimus dažnai painioja šv. Georgijaus ordiną, skirtą aukštiesiems karininkams, su pasižymėjimu ženklu „Georgijaus kryžius“, kuriuo apdovanojami jaunesnieji karininkai, seržantai ir kareiviai.