Dirvinis asiūklis (lot. Equisetum arvense, angl. Field or Common Horsetail, vok. Acker-Schachtelhalm) – asiūklūnų (Equisetophyta) skyriaus, asiūklių (Equisetum) genties sporinis, žolinis augalas.
Auga kaip piktžolė apydrėgnėse, ypač molingose dirvose, padirviuose, pakelėse, dykvietėse, pievose ir kartais miškuose. Pavasariniai sporifikuojantieji stiebai 20-40 cm aukščio,3-5 mm skersmens su penkiomis piltuvėlių pavidalo makštimis, kurios turi 8-12 dantelius, kurie susiglaudę po 2-3 ir yra panašaus ilgio kaip makšties vamzdelis. Sporangių Varpos iki 3,5 cm ilgio. Šakos paprastai keturbriaunės arba penkiabriaunės, dažniausiai stačios, kartais šakotos. Makščių danteliai atsiknoję, trikampio formos ir nusmailėję. Sporifikuoja balandžio - gegužės mėnesį. Lietuvoje dažna rūšis.


== Panaudojimas medicinoje ==
Vaistams vartojami vegetatyviniai stiebai su šakelėmis. Jie pjaunami vasarą.
Asiūklio žolėje yra 5 % triterpeninio saponino ekvizetonino, alkaloidų, flavonoidų, 278 mg% askorbino rūgšties, karotino, obuolių, oksalo, akonito rūgščių, apie 16 % baltymų, iki 3,5 % riebalų, rauginių, karčiųjų medžiagų, dervų, 17 % mineralinių medžiagų.
Antžeminė augalo dalis nuodinga arkliams, galvijams, avims, kiaulėms.
Asiūklio nuoviras, žolės milteliai vartojami kosmetikoje. Žolės nuoviras ir skystas ekstraktas vartojami šlapimo išsiskyrimui skatinti sergant šlapimo pūslės ir šlapimtakių uždegimu, audinių pabrinkimui mažinti, jei tai susiję su širdies veiklos nepakankamumu. Nuovire vaistažolių ir žolės santykis 1:10. Susmulkinta žolė užpilama vandeniu (kambario temperatūros)ir po truputį virinama 30 min Užsukus palaikoma dar 10 min ir nukošiama. Geriama po 80-100 ml 3 kartus per dieną, po valgio.
Svarbu: asiūklio preparatus galima vartoti tik gydytojui leidus.

Vikiteka