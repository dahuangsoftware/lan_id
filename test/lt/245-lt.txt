Nuotykių žaidimai (angl. adventure game) yra kompiuterinių žaidimų žanras, kuriame svarbiausia yra siužetas, istorija. Šia prasme jis atitinka kitus istorijos perteikimo būdus – grožinę literatūrą, filmus, spektaklius.
Nepaisant žanro pavadinimo, nuotykių žaidimų siužetai toli gražu ne visada būna nuotykiniai – daug yra detektyvinių, siaubo žaidimų, taip pat dramų, psichologinių trilerių ir kitų.
Geru nuotykių žaidimu paprastai laikomas toks, kurio siužetas yra įdomus, herojai tikroviški. Kaip ir su kitais istorijų perteikimo būdais, kai kurių žaidėjų tarpe populiarūs sunkūs, liūdni, verčiantys pamąstyti siužetai, o kitų – linksmesni ir paprastesni.
Gryno žanro nuotykių žaidime paprastai nereikia šaudyti, valdyti transporto priemonės ar atlikti kitų kitų žanrų žaidimams įprastų veiksmų; žaidėjas paprastai tik valdo herojų įprastinėse situacijose – kur šiam eiti, su kuo kalbėti, ką sakyti, ką daryti. Šitaip siužetas vystosi toliau; paprastai visa istorija būna sugalvota iš anksto, tačiau konkrečios aplinkybės priklauso nuo žaidėjo veiksmų. Šių žaidimų veiksmas trunka ilgai, ilgiau, nei filmas (nors skirtingų žaidimų trukmės labai skiriasi) – peržaidimas žinant, kaip ką daryti, gali užtrukti kelias paras (vien dėl dialogų, videointarpų ilgumo).
Be siužeto, kai kuriuose žanro žaidimuose svarbus dalykas yra taip vadinami „galvosūkiai“, kurie ir yra pagrindinė priežastis, neleidžianti žaidėjams iš pirmo karto greitai pereiti žaidimo. Tai yra vietos, kuriose žaidėjas turi sugalvoti, kaip herojui pasiekti tam tikrą tikslą. Kai kuriems fanams labiau patinka į galvosūkius orientuoti žaidimai – kitiems labiau patinka, kai yra grynas siužetas.
Dėl savo specifikos nuotykių žaidimų paprastai negalima žaisti keliese, be to, jų žaidimas iš naujo tik leidžia geriau įsigilinti į siužetą (viskas bus panašu, kaip ir žaidžiant pirmą kartą) ir nesuteikia naujų potyrių, kaip kitų žanrų žaidimai. Dėl to gerėjant grafikai, nuotykių žaidimų užimama rinkos dalis ženkliai sumažėjo.
Iš kitų žanrų nuotykių žaidimai išsiskiria ir tuo, kad net ir labai seni žaidimai turi daug savo fanų (laikoma, kad geras siužetas nesensta, nepaisant pasenusios grafikos), o jų žaidimų siužetų kūrėjai fanų tarpe vertinami kaip ir filmų režisieriai ar knygų rašytojai. Žanro fanai statistiškai yra vyresni nei kitų kompiuterinių žaidimų žanrų, tarp jų didesnį procentą sudaro moterys.


== Nuorodos ==
„Adventure Lietuva“ – lietuviška svetainė apie nuotykių žaidimus – informacija apie žanrą, jo istorija bei žaidimų duomenų bazė
„Campaign for Gabriel Knight 4“ – 1994–1999 gyvavusios serijos „Gabriel Knight“ ir jų kūrėjos Džeinės Džensen gerbėjų svetainė, aprašanti ir žanro padėtį bendrai (anglų, vokiečių, portugalų, prancūzų, italų, rusų ir hebrajų kalbomis)