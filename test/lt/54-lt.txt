Marinatas − konservuojantis tirpalas su acto rūgštimi, prieskoniais ir kitais priedais. Kitaip tariant tai prieskoniais pagardintas mišinys, kuriame prieš kepant mirkoma šviežia mėsa, paukštiena, žuvis ar jūros gėrybės. Pamarinuoti produktai suminkštėja ir įgauna aromato.
Pagal acto rūgšties kiekį marinatas būna nerūgštus (0,2−0,6 %) ir labai rūgštus (1−3 %).
Acto rūgštis (kai pH<4) sulaiko puvimo bakterijų, mielių ir kitų mikroorganizmų augimą, bet jei jos koncentracija yra <1,2 %, neapsaugo nuo pelėsių, acto rūgšties bakterijų ir kitų aerobinių mikroorganizmų; šiuo atveju marinuoti produktai dar pasterizuojami.
Daržovių marinate, be acto rūgšties, dar yra 5−7 % cukraus, 6−7 % valgomosios druskos, 1,4−3,5 % prieskonių (krapų, salierų, petražolių, krienų, česnakų, juodųjų serbentų ir lauro lapų, raudonųjų ir karčiųjų pipirų), vaisių marinate 20−25 % cukraus, 0,6 % prieskonių (gvazdikėlių, cinamono, kvapiųjų pipirų).


== Nuorodos ==
Marinatas
Mano virtuvė