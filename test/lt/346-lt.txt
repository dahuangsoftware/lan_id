Zhang Yimou (Džang Imou, supaprastinti hieroglifai: 张艺谋, tradiciniai: 張藝謀, pinyin: Zhāng Yìmóu; g. 1950 m. lapkričio 14 d.) – kinų režisierius, priklausantis vadinamajai "Penktajai" kinų režisierių kartai. Kaip režisierius debiutavo 1987 m. filmu „Raudonasis gaolianas“.


== Biografija ==
Džang Imou gimė Sianio mieste, Šaansi provincijoje. Sunkiai įstojęs į Pekino kino akademiją, ją baigė 1982 m. drauge su Čen Kaige (Chen Kaige) ir Tian Džuangdžuangu (Tian Zhuangzhuang). Pradėjo dirbti Guansi (Guanxi) kino studijoje. 1984 m. – vienų pirmųjų Penktosios kartos filmų „Vienas ir aštuoni“ bei "Geltona žemė" (rež. Čen Kaige) operatorius. Su Čen Kaige taip pat dirbo kuriant filmą „Didysis paradas“ (1985).
1985 m. Ketvirtosios kartos režisierius U Tianmingas (Wu Tianming) pakvietė Džangą į Sianio kino studiją. Baigęs darbą U Tianmingo filme, jis pradėjo kurti savo kaip režisieriaus debiutinį filmą „Raudonasis gaolianas“. 1987 m. pasirodęs darbas padėjo Džangui išgarsėti visame pasaulyje, o Berlyno kino festivalyje laimėjo Auksinį Lokį. Filmai „Dziu Dou“ (1989) ir „Pakabink raudoną žibintą“ (1991) buvo nominuoti Oskarui.
Filme „Čiudziu istorija“ (1992) aktoriai neprofesionalai vaidina kartu su Džang mėgstama aktore Gong Li. Pastaroji aktorė vaidino daugumoje Džang Imou filmų iki dešimtojo dešimtmečio vidurio. Jų meilės romanas baigėsi filmuojant "Šanchajaus triadą" (pasirodė 1995 m.).
1994 m. filmo „Gyventi“ pagrindinis aktorius Ge Jou (Ge You) Kanuose pripažįstamas geriausiu. 1999 m. filme „Kelias namo“ debiutavo aktorė Džang Dzi-i (Zhang Ziyi). Čia Džang Imou vėl samdė neprofesionalius aktorius. Filme „Nė vieno mažiau“ (1999) vaidinusių žmonių vardai scenarijuje net nepakeisti.
2002 m. pasirodė wuxia žanro filmas „Herojus“ (Lietuvoje verstas kaip „Bevardis“. Po dvejų metų parodytas Amerikoje, šis filmas išpopuliarėjo, kaip ir 2004 m. kūrinys „Skraidantys durklai“. Su panašaus tipo kūriniu "Pilnas miestas auksinių šarvų", arba "Auksinės gėlės prakeiksmas", Džang Imou į ekranus grįžo 2007 m.


== Filmografija ==
滿城盡戴 黃金甲 (Pilnas miestas auksinių šarvų, arba Auksinės gėlės prakeiksmas 2007)
千里走單騎 (Tūkstančius mylių nukeliavau pats vienas, 2005)
十面埋伏 (Apsuptis iš visų pusių, arba Skraidantys durklai 2004)
英雄 (Bevardis, Hero, 2002)
幸福时光 (Happy Times, 2000)
我的父亲母亲 (Kelias namo, 1999)
一个都不能少 (Nė vieno mažiau, 1999)
有話好好說 (Keep Cool, 1997)
Lumière and Company (1995)
搖呀搖﹐搖到外婆橋 (Šanchajaus triada, 1995)
活着 (Gyventi, 1994)
秋菊打官司 (Čiudziu istorija, 1992)
大紅燈籠高高掛 (Pakabink raudoną žibintą, 1992)
菊豆 (Dziu Dou, 1991)
代號“美洲豹” (Codename Cougar, 1989)
紅高梁 (Raudonasis gaolianas, 1987)


== Nuorodos ==
Zhang Yimou biografija anglų kalba