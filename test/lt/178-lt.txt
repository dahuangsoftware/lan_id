Žieduotasis verpikas (lot. Malacosoma neustria) – verpikų (Lasiocampidae) šeimos drugys. Tai vienas iš pavojingiausių sodų kenkėjų. Išskleisti sparnai apie 32-42 mm, šviesiai rudai gelsvi ar rausvi. Ant priekinių sparnų yra dvi tiesios skersinės rudos ar šviesiai geltonos linijos. Užpakliniai sparnai šviesesni be piešinio. Drugys kiaušinėlius deda ant plonų šakučių grandinėle.
Vikšras iki 55 mm ilgio, apaugęs retais plaukeliais. Nugara rudai rausva, su šviesiomis linijomis. Vikšrai pasirodo skleidžiantis pumpurams. Jie iš pradžių gyvena kartu ir apgraužia pumpurus, jaunus lapelius, žiedus. Vėliau jie lapus apgraužia tiek, kad palieka tik stambios gyslos. Vikšrai paprastai maitinasi tik naktimis, o dieną slepiasi voratinklinėse gūžtose, kurios įrengtos lapų pažastyse. Paaugę vikšrai išsiskirto ir gyvena kas sau. Po 6-8 savaičių jie virsta lėliukėmis. Drugiai skraido nuo liepos pradžios iki rugpjūčio vidurio. Generacija metinė.
Kenkia vaismedžiams ir kitiems lapuočiams medžiams.

Vikiteka