Dugnų ąžuolas – valstybės saugomas botaninis gamtos paveldo objektas, išskirtinių matmenų ir išvaizdos ąžuolas, augantis Šiaulių rajone, Kuršėnų miškų urėdijos Paežerių girininkijos (3 kv.) teritorijoje, Dugnų miške, ties Lapkasių kaimu, apie 2,6 km į rytus nuo Dirvonėnų.
Senasis ąžuolas stūkso laukymėje prie pat kelio  4006  Kuršėnai–Dirvonėnai–Raudėnai–Tryškiai . Šalia pastatyta meniška drožinėta rodyklė. Medžio kamienas nuo amžiaus paliegęs, išpuvusiu vidumi, jo papėdėje atsivėrusi didelė drevė (priešingoje pusėje nuo kelio). Ant ąžuolo kamieno kabantis kryžius byloja apie žmonių pagarbą jam. Spėjama, kad caro laikais šio medžio drevėje buvo slepiamos uždraustos knygos.
Ąžuolas paskelbtas saugomu Gamtos apsaugos komiteto prie Lietuvos TSR Ministrų Tarybos 1960 m. rugsėjo 1 d. įsakymu Nr. 165.


== Duomenys ==
Medžio rūšis – paprastasis ąžuolas (Quercus robur L.)
Kamieno apimtis 1,3 metro aukštyje – 5,70 m
Medžio aukštis – 23,50 m
Amžius – neskelbiamas


== Nuorodos ==
Saugomų teritorijų valstybės kadastras