Juodupėnai – kaimas Kretingos rajono savivaldybės teritorijoje, Imbarės seniūnijoje, į vakarus nuo kelio  169  Skuodas–Plungė , 4 km į šiaurės vakarus nuo Salantų, Erlos kairiajame krante.
Seniūnaitijos centras. Yra Salantų kultūros centro filialas, biblioteka, Juodupėnų tvenkinys (įrengtas 1979 m.), kempingas.


== Etimilogija ==
Kaimo pavadinimas kilo iš upėvardžio Juodupis. Vietovardis rašytiniuose šaltiniuose rašomas lenk. Iudupiany, Judupiany, rus. Юдопяны, Юодупенай, vok. Judopjany, liet. Juodupėnai, žem. Joudopienā.


== Geografija ==
Kaimas įsikūręs lygumoje, abipus kelių  2318  Leliūnai–Juodupėnai–Erlėnai  ir Juodupėnai–Narmantai. Per kaimą teka Erlos intakas Juodupis. Pietvakariuose plyti Juodupėnų miškas.


== Istorija ==
Pirmąkart paminėtas 1568 m. Žygimanto Augusto Telšių valsčiaus vakarinės dalies valdų žemėlapyje. XVII–XVIII a. vadinamas šlėktų bajorkaimiu, kuris priklausė Salantų, o 1675 m. – Grūšlaukės dvarui.
1750 m. jame buvo 6, 1821, 1843 ir 1846 m. – 21, 1866 m. – 22 kiemai. 1870 m. kaime buvo 323 revizinės sielos (prievoles atliekantys valstiečiai) ir 2028 rėžiai žemės, už kurią valstiečiai atlikinėjo prievolę grafo Juozapo Tiškevičiaus Grūšlaukės dvare.
Dvasiniais gyventojų reikalais nuo XVII a. rūpinosi Salantų parapijos kunigai.
1922 m. įkurta pradžios mokykla, 1954–1978 m. veikė septynmetė (nuo 1954 m.), aštuonmetė (nuo 1962 m.) mokykla, kuri vėliau pertvarkyta į pradinę (uždaryta).
Tarpukariu veikė pavasarininkų kuopa, kuri kaime 1933 m. pastatė Vilniaus koplytėlę (meistras Petras Giedra) lenkų užgrobtai sostinei atminti, o kaimo kapinėse 1939 m. – betoninį monumentalų kryžių.
1950–1972 m. buvo Kirovo kolūkio centrinė, 1972–1992 m. – Alkos kolūkio pagalbinė gyvenvietė. 1949–2009 m. veikė paštas (LT-97032), 1951 m. įkurta biblioteka, 1959 m. atidaryti kultūros namai, 1960 m. medicinos punktas.


== Gyventojai ==


== Kultūros paveldas ==
Juodupėnų senosios kapinės (XVI– XIX a.)
Koplytėlė su altorėliu ir Nukryžiuotojo skulptūrine grupe
Koplytėlė su ornamentuotu kryželiu, Marijos ir 4 angeliukų skulptūromis
Sodyba: troba (1850 m.), klėtis (1892 m.), tvartas (1910 m.)
Sodyba: troba, klėtis, tvartas (1914 m.)


== Literatūra ==
Vitalija Valančiūtė. Juodupėniškiams rūpi kaimo istorija. - Švyturys - 2008 m. gruodžio 17 d. - P. 6


== Šaltiniai ==


== Nuorodos ==
Juodupėnai: Kretingos krašto enciklopedija