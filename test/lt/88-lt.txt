Vergų upė arba Sleivas (angl. Slave River, pranc. Rivière des Esclaves) – upė Kanadoje, Albertoje ir Šiaurės Vakarų teritorijose. Išteka iš Atabaskos ežero, teka į šiaurės vakarus, įteka į Didįjį Vergų ežerą. Ties Fort Smitu Sleive gausu slenksčių. Tai viena populiariausių kajakų plaukiotojų upių pasaulyje. Vergų upės pakrantėse įsikūrusios gausios baltųjų pelikanų kolonijos. Upė 18 a. viduryje pavadinta pagal vietos indėnų genties Slavey, gyvenusios šalia upės, vardą, kuris klaidingai buvo išverstas į anglų kalbos žodį slave (vergas).