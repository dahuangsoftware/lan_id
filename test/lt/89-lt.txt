Nekaras (vok. Neckar) – upė pietvakarių Vokietijoje, Badeno-Viurtembergo žemėje; Reino dešinysis intakas. Prasideda Švarcvaldo kalnuose, netoli Filingeno-Šveningeno. Teka daugiausia į šiaurę kalvotomis vietovėmis. Žemupyje, Odenvaldo aukštumoje pasuka į vakarus ir įteka į Reiną Manheime. Juosia vakarinę Remso-Muro krašto dalį.
Didžiausi intakai: Echacas, Filsas, Remsas, Muras, Encas, Caberis, Zulmas, Kocheris, Jagstas, Elcas. Upė laivuojama vidurupyje ir žemupyje (įrengti šliuzai, kanalai). Prie Nekaro įsikūrę miestai: Rotveilas, Rotenburgas prie Nekaro, Tiubingenas, Niurtingenas, Eslingenas prie Nekaro, Štutgartas, Liudviksburgas, Heilbronas, Heidelbergas, Manheimas.


== Šaltiniai ==