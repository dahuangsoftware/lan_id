Dirvinis godulis (lot. Anchusa arvensis, vok. Acker-Ochsenzunge) – agurklinių (Boraginaceae) šeimos, godų (Anchusa) genties augalas. Paplitęs Europoje, Š. Amerikoje.
Vienmetis arba dvimetis, šiurkščiais plaukeliais apaugęs augalas. Stiebas 15-40 cm aukščio, status, sultingas, viršutinė dalis šakota. Lapai pražanginiai, siauri, ilgi, pakraštys vingiuotas, apatiniai 4-10 cm ilgio, į viršūnę tolydžio mažėjantys ir pereinantys į pažiedes. Šakų viršūnėse išauga suktuko pavidalo gausiai lapuoti žiedynai, kuriuose žiedai skleidžiasi nuo žiedyno apačios. Žiedai nedideli. Taurelė penkiaskiltė. Vainikėlio vamzdelis balkšvas, ties viduriu išlinkęs, atbraila žydra. Vaisius – skeltavaisis, subyrantis į 4 riešutėlius. Riešutėliai kiaušiniški, viršūnė smaili, pamatas įgaubtas, tinkliškai raukšlėti, žalsvai pilki ar rusvi. Vienas augalas subrandina 400–1200 sėklų.
Žydi gegužės – rugpjūčio mėn. Dažnas visoje Lietuvoje. Auga laukuose, daržuose, dykvietėse, pakelėse. Nesunkiai išnaikinama piktžolė.


== Literatūra ==
Rudenį žydintys augalai, Ramunėlė Jankevičienė, Živilė Lazdauskaitė, Vilnius, Mokslas, 1991, 78 psl.

Vikiteka