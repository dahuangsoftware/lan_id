Gūvainių piliakalnis – piliakalnis (unikalus objekto MC kodas 11840; laikinosios apskaitos registro Nr. 383/1) Šilalės rajono savivaldybės teritorijoje, 1 km į šiaurės vakarus nuo Gūvainių kaimo, Kvėdarnos seniūnija. Pasiekiamas iš kelio Žąsinalis – Gūvainiai, už 450 m pavažiavus į kairę, į pietvakarius ir praėjus pro lauko pakraštyje stovinčią sodybą – yra lauko kyšulyje, už daubos, apaugęs medžiais.


== Piliakalnis ==
Mažai žinomas kiek netipinis Žemaitijos piliakalnis, įrengtas Jūros upės kairiajame krante, jos ir į ją įtekančio bevardžio upeliuko santakoje esančiame kranto kyšulyje. 60x40 m dydžio aikštelė pailga pietryčių – šiaurės vakarų kryptimi, trikampio formos, kampais į šiaurę, vakarus ir pietryčius. Šiaurinėje – šiaurės rytinėje pusėse piliakalnį nuo gretimų aukštumų skiria natūraliai susiformavusi, upių vandens išplauta iki 4 m gylio, 20–30 m pločio griova į rytų pusę platėjančiu ir nuolaidėjančiu dugnu. Šlaitai į Jūrą bei bevardį upelį vidutinio statumo, 6–10 m aukščio.
Aikštelės šiaurės rytinis kraštas erodavęs, šiaurės vakariniame pakraštyje 1941 m. iškasta didelė doto, priklaususio Molotovo linijai, duobė. Piliakalnis apaugęs lapuočiais medžiais ir krūmais. Piliakalnio chronologija neaiški (I tūkstantmetis ?).
Apie piliakalnį žinomi 2 padavimai. Piliakalnio pietrytinėje papėdėje yra pėduotas akmuo Alkakmenis, vadinamas Pilaviniu, Pilviniu, Velnio akmeniu (unikalus objekto MC kodas 11932).


== Šaltiniai ==

Gintautas Zabiela. Lietuvos medinės pilys. Vilnius. 1995
Gintautas Zabiela, Vykintas Vaitkevičius Nežinomi Lietuvos piliakalniai // Archeologiniai tyrinėjimai Lietuvoje 1994 ir 1995 metais. Vilnius, 1996, p. 342–343.


== Nuorodos ==
Lietuvos piliakalniai. Gūvainių piliakalnis