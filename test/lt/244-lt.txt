Felicijonas Bortkevičius (1897 m. birželio 9 d. Raudėnų miestelyje, Šiaulių apskr. – 1977 m. spalio 12 d. Melburne, Australijoje) – tarpukario Lietuvos Respublikos Valstybės saugumo policijos viršininkas.


== Biografija ==

Gimė 1897 m. birželio 9 d. Raudėnų miestelyje, Šiaulių apskr. bajoro šeimoje. Tėvai – Pranas Bortkevičius ir Ieva Klemanskaitė. 1912–1915 mokėsi Šiaulių gimnazijoje, baigė 5 klases. 1919 savanoriu stojo į Lietuvos kariuomenę. Mokėsi Karo mokykloje, kurią baigės 1919-12.16 buvo pakeltas į pėstininkų leitenantus ir paskirtas į 9-tą pėstininkų pulką. Buvo jaun. karininku, pulko komendantu, kuopos vadu, minosvaidžių komandos viršininku. Dalyvavo kovose prieš Lenkijos kariuomenę. 1920 buvo patekęs į lenkų nelaisvę, iš kurios po 20 dienų pabėgo. 1921 buvo paskirtas Kariuomenės teismo laikinuoju nariu. 1923 paskirtas prie Kariuomenės intendantūros. 1923-10-30 paleistas iš kariuomenės atsargon.
1924-12-20 Kaune vedė Stefaniją Domaševičiūtę. Gimė dvi dukros – Danutė Jadvyga 1925-10-09 ir Laimutė Galina 1929-10-21.
1924–1925 Šiaulių gimnazijoje eksternu išlaikė brandos atestato egzaminus ir 1925 įstojo į Lietuvos universiteto Teisės fakultetą. 1925–1926 tarnavo Prekybos departamento Prekybos skyriuje buhalterio padėjėju. Nuo 1926 tarnavo Vidaus reikalų ministerijoje Kriminalinėje policijoje politinės policijos skyriaus vyr. valdininku, veliau kvotų skyriaus vedėju. 1934 baigė Vytauto Didžiojo universiteto Teisės fakultetą, 1934-10 – 1935-08 studijavo Paryžiaus universitete Kriminalogijos institute baudžiamąją teisę. Buvo vienas labiausiai išsilavinusių departamento valdininkų.
Pertvarkius Kriminalinę policiją į Valstybės saugumo departamentą, 1936 paskirtas Valstybės saugumo policijos viršininku. Tarp 1936–1940 keletą kartu laikinai ėjo Valstybės saugumo departamento direktoriaus pareigas. F. Bortkevičius ėjo šias pareigas 1940-06-12 iki 1940-06-15, kai jis, kartu su Prezidentų, pasitraukė į vakarus.
1941–1942 su šeima gyveno Berlyne kur dirbo Allianz draudimo įmonėje. 1942–1945 su šeima gyveno Vienoje. Po karo su šeima atsidūrė JAV zonoje Vokietijoje ir 1949 emigravo į Australiją. Ten dirbo įvairiuose fabrikuose kai 1961 išėjo į pensiją. Mirė Melburne 1977-10-12.


== Įvertinimas ==
1932 – DLK Gedimino ordinu IV laipsnio,
1938 – Vytauto Didžiojo ordinu III laipsnio,
1938 – Latvijos Respublikos Trijų žvaigždžių ordinu III laipsnio,
1939 – Estijos Respublikos Baltosios žvaigždės ordinu III laipsnio.


== Šaltiniai ==
Lietuvos Valstybinis Archyvas – Asmens ir Vidaus reikalu ministerijos darbo bylas
Australijos nacionalinės archyvo asmens ir imigracijos bylas
Arvydas Anušauskas, Lietuvos Žvalgyba 1918–1940