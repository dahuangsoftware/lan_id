Anatolinis leopardas (lot. Panthera pardus tulliana) – leopardo (Panthera pardus) porūšis, kurio arealas buvo Mažoji Azija, kitaip vadinama Anatolija (Turkija). Šiuolaikinė taksonominė analizė rodo, kad Mažosios Azijos leopardai genetiškai labai mažai skiriasi nuo kitų vakarų ir centrinės Azijos leopardų, todėl turėtų būti priskiriami persiniams leopardams (Panthera pardus saxicolor).
Šiuo metu nežinoma, ar Anatolijoje laisvėje yra leopardų.


== Biologija ==
Leopardai anksčiau gyveno Egėjo jūros regiono ir Rytų Anatolijos miškų ir kalvų buveinėse.
Suaugę anatoliniai leopardai užaugdavo iki iki 200–250 cm ilgio, sverdavo iki 90 kg. Gyvenimo trukmė būdavo apie 20 metų.
Izraelyje anatoliniai leopardai gyveno iki XX a. 9-ojo dešimtmečio, buvo nepatvirtintų pranešimų, kad leopardus sutikdavo Galilėjoje ir Golano aukštumose.
Laisvėje gyvenantys anatoliniai leopardai maitindavosi laukiniais kanopiniais – elniais, gemzėmis, kalniniais ožiais, kartais – šernais.


== Stebėjimai ==
Paskutinį kartą anatolinį leopardą matė 1974 m. Jis buvo nukautas po to, kai užpuolė moterį Bağözü kaime, už 5 km nuo Beypazarı. Kai kurie mokslininkai teigė, kad porūšis išnykęs, kiti tvirtino, kad laisvėje dar gyvena 10-15 leopardų.
2001 m. leopardą matė Dandi vietovėje netoli Muto miesto Tauro kalnuose (Turkijos Viduržemio regionas) ir apie Muskilio upelį rytinėje Juodosios jūros pakrantėje.
2003 m. nuotolinio stebėjimo kameros nufilmavo leopardą patiną Vašlovanio nacionaliniame parke (Gruzija). 2004 m. buvo pranešta, kad Pokuto plynaukštėje matė leopardą.
Dabar Anatolijos Leopardo Fondas (Anatolian Leopard Foundation) tiria leopardų populiaciją Tauro kalnuose naudodamas automatines kinokameras. Tyrinėtojas Selim Guray ir jo grupė miške aptiko pėdas.


== Nuorodos ==