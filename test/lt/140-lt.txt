Oskaras Lafontenas (vok. Oskar Lafontaine, g. 1943 m. rugsėjo 16 d. Sarlui, Saras) – fizikas, Vokietijos politinis veikėjas.


== Biografija ==
1962 m. baigė Priumo gimnaziją, 1969 m. Sarbriukeno ir Bonos universitetus.
1966–2000 m. Vokietijos socialdemokratų partijos (SPD) narys. 1966–1968 m. Sarbriukeno socialdemokratinio jaunimo organizacijos pirmininkas. Nuo 1968 m. Saro žemės SPD organizacijos valdybos narys, 1971–1977 m. SPD Sarbriukeno miesto organizacijos pirmininkas, 1977–1995 m. SPD Saro žemės organizacijos pirmininkas.
1979–1999 m. SPD valdybos, nuo 1981 m. ir Prezidiumo narys, nuo 1987 m. birželio SPD pirmininko pavaduotojas, programos komisijos pirmininkas. 1995–1999 SPD pirmininkas.
1969–1974 m. Sarbriukeno visuomeninio maitinimo ir transporto bendrovės tarnautojas, 1971–1974 m. Saro tramvajų bendrovės valdybos narys.
1969–1970 m. Sarbriukeno miesto tarybos narys, 1970–1975 m. Saro žemės parlamento narys. 1974–1976 m. Sarbriukeno burmistras, 1976–1986 m. vyr. burmistras. 1985–1998 Saro žemės ministras pirmininkas.
1990 m. SPD kandidatas į Vokietijos federalinio kanclerio postą. 1998–1999 m. federalinis finansų ministras. Nesutikęs su G. Šrioderio politika, pasitraukė iš vyriausybės ir partijos.
2004 m. įsteigė kairiąją socialdemokratinės krypties partiją „Už darbą ir socialinį teisingumą“, kuri 2005 m. su Vokietijos Demokratinio socializmo partija susijungė į Vokietijos kairiąją partiją.