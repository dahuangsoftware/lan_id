Valintatalo (puhekielessä Valtsu) oli suomalainen lähikauppaketju. Ensimmäinen Valintatalo perustettiin Helsinkiin vuonna 1967. Helsingistä se lähti leviämään muihinkin kaupunkeihin.
Keskon ostettua Suomen Lähikaupan Valintatalon nimi katosi liikkeistä kokonaan yhdessä Siwan nimen kanssa toukokuusta 2016 alkaen ja päättyen huhtikuussa 2017. Liikkeet joko muutettiin K-Marketeiksi, suljettiin tai myytiin kilpailijoille.
Keväällä 2015 Valintataloja oli Suomessa 145 kappaletta. Myymälöiden koko oli noin 250–1 800 m² ja tuotevalikoimien laajuus 4 000–17 000 tuotetta.lähde? Valintatalon tuotevalikoimaan kuului merkkituotteiden lisäksi muun muassa Tuko Logisticsin omia Eldorado-tuotteita.


== Historiaa ==

Valintatalon historia ulottuu vuoteen 1967, jolloin ensimmäinen liike avattiin Helsingissä, joten ketju oli vanhin alkuperäisellä nimellä toimiva kauppaketju Suomessa ketjun lakkauttamiseen asti. Yrityksen perustivat veljekset Olavi ja Yrjö Uitto sekä Jorma Ihatsu, joka oli yhtiön toimitusjohtajana 1966–84. Silloisen osakeyhtiön osti E-osuuskunta Eka eli nykyinen Osuuskunta Tradeka-yhtymä vuonna 1986.
Ensimmäisessä Valintatalossa myytiin vaatteita ja taloustavaroita, mutta ei ruokaa. Elintarvikkeisiin keskittyviä Valintataloja alettiin avata Helsinkiin vuonna 1969.
Vuosina 1994–2014 Valintatalo kuului Tradekan ja Elannon YkkösBonus-kanta-asiakasohjelmaan. Vuonna 2014 YkkösBonus -kanta-asiakasohjelma vaihtui Pins-kanta-asiakasohjelmaan.
Vuosina 1996–2003 ketjuun kuuluivat pääkaupunkiseudulla myös Elannon omistamat myymälät, joita oli yhteensä 28. HOK:n ja Osuusliike Elannon yhdistyttyä HOK-Elannoksi 2004 pääkaupunkiseudulla olleista Valintataloista 18 pienintä muutettiin Alepoiksi ja yhdeksän suurempaa S-marketeiksi. Helsingissä sijainneista Valintataloista vain yksi (Helsingin Hakaniemessä) siirtyi Tradekalle, joka myöhemmin avasi uusia Valintataloja myös pääkaupungin alueella.
Valintatalojen määrä lisääntyi huomattavasti, kun Tradekan ja Wihurin Ruokamarkkinoiden vähittäiskauppaketjut yhdistettiin samaan yhtiöön 2005, minkä seurauksena 28 Ruokavarasto-lähikauppaa ja 11 Sesto-supermarketia muuttuivat Valintataloiksi. Seston perusti aikoinaan Stockmann vuonna 1962.
Maaliskuussa 2015 uutisoitiin, että Suomen Lähikaupalla oli tarkoitus muuttaa kaikki Valintatalot Siwoiksi vuoteen 2018 mennessä, koska Suomen Lähikauppa halusi siirtyä yhteen brändiin. Tätä ei kuitenkaan toteutettu, koska Kesko osti Suomen Lähikaupan marraskuussa 2015. Tämän seurauksena useimmat Valintatalot ja Siwat muutettiin K-Marketeiksi vuosina 2016 sekä 2017 ja loput myytiin kilpailijoille yrityskaupan ehtojen mukaan tai lakkautettiin kokonaan. Uudistuksen myötä Valintatalojen (ja Siwojen) tuotevalikoimaan lisättiin sata Pirkka-tuotetta huhtikuussa 2016. Valintatalon viimeinen myymälä sijaitsi Iissä, se muutettiin K-Marketiksi huhtikuussa 2017.


== Valintatalo populaarikulttuurissa ==
Valintatalo muistetaan myös Juha Vainion sepittämästä jinglestä Valintatalon kassissa on talous vatupassissa. Valintatalon entisen tunnetun pinkin kassin suunnitteli Salme Pentti.


== Lähteet ==


== Aiheesta muualla ==
 Kuvia tai muita tiedostoja aiheesta Valintatalo Wikimedia Commonsissa
Valintatalon kotisivut
Juha Vainion laulama tv-spotti vuodelta 1987 Mainosmuseo-sivustolla