Anton Sjargejevitš Kušnir (ven. Антон Сяргеевіч Кушнір; s. 13. lokakuuta 1984 Krasnoarmijsk, Ukrainan SNT) on ukrainalaissyntyinen valkovenäläinen freestylehiihtäjä ja olympiavoittaja. Kušnir kilpailee hypyissä. Seuratasolla 176-senttinen ja 71-kiloinen Kušnir edustaa Dinamo Minskiä.
Kušnir saavutti olympiakultaa hypyistä kaikkien aikojen olympialaisten piste-ennätyksellä 134,50 vuoden 2014 talviolympialaisissa Sotšissa, kolmansissa talviolympialaisissaan. Torinossa 2006 hän oli kahdeksas ja neljä vuotta myöhemmin Vancouverissa 15:s. Vuoden 2011 MM-kisoissa Deer Valleyssä Kušnir saavutti pronssia hypyistä. Inawashiron MM-kilpailuissa 2009 hän oli kuudes.
Kušnir kilpaili maailmancupissa ensimmäisen kerran Mont Tremblantissa tammikuussa 2004 sijoittuen 24:nneksi. Ensimmäisen palkintosijansa hän sai oltuaan toinen Deer Valleyssa tammikuussa 2007. Ensimmäisen voittonsa hän saavutti Inawashirossa helmikuussa 2008. Hän on voittanut kaikkiaan yhdeksän maailmancupin osakilpailua, sijoittunut seitsemän kertaa toiseksi ja kolme kertaa kolmanneksi. Hän voitti sekä maailmancupin kokonaiskilpailun että hyppyjen maailmancupin kaudella 2009–2010. Hän sijoittui hyppyjen maailmancupissa toiseksi kausilla 2007–2008 ja 2010–2011 sekä kolmanneksi 2013–2014.


== Lähteet ==
http://www.sports-reference.com/olympics/athletes/ku/anton-kushnir-1.html
Anton Kušnir Kansainvälisen hiihtoliiton (FIS) tietokannassa (englanniksi)