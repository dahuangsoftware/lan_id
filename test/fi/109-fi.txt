Toni Dahlman (s. 3. syyskuuta 1979 Helsinki) on suomalainen jääkiekkoilija, joka pelaa Puolan Polska Liga Hokejowan STS Sanokissa. Hänen vahvuuksiinsa kuuluu työteliäisyys, monipuolisuus, kädet, laukaus, luistelu ja joukkuepelaaminen. Dahlmania on luonnehdittu pelityyliltään myös voimahyökkääjäksi. Hän laukoo oikealta. Dahlman on aiemmin pelannut Ottawa Senatorsissa 22 NHL-ottelua tehopistein 1+1=2. Hän on pelannut ulkomailla myös Ruotsissa, Sloveniassa, Saksassa, Itävallassa, Kazakstanissa ja Venäjällä.


== Ura ==


=== Seuraura ===


==== Junioriura ja murtautuminen SM-liigaan ====
Dahlman aloitti jääkiekkoilun 8-vuotiaana Jokereissa. Hän siirtyi B-juniori-ikäisenä Karhu-Kissoihin, jossa Dahlman pelasi myös ensimmäisen ottelunsa miesten II-divisioonassa kaudella 1996–1997. Hän teki siinä myös maalin. Kaudeksi 1997–1998 Dahlman siirtyi Jokereiden A-nuoriin, joissa hän voitti Suomenmestaruuden vuosina 1999 ja 2000 sekä SM-hopeaa vuonna 1998. Kaudella 1998–1999 Dahlman kuului myös joukkueen kapteenistoon ja debytoi myös Jokereiden SM-liigajoukkueessa, jossa hän pelasi viisi runkosarja- ja kolme playoff-ottelua tehden yhden syöttöpisteen. Kauden 1999–2000 Dahlman vietti suurimmaksi osaksi lainalla I-divisioonajoukkue Kokkolan Hermeksessä ja sai kauden aikana tililleen yhden SM-liigaottelun. Kevätkauden hän vietti lähinnä Jokereiden A-nuorissa.
Kaudeksi 2000–2001 Dahlman siirtyi Tampereen Ilvekseen, jossa varsinainen SM-liigan tulokaskausi toi kaikissa 56 runkosarjaottelussa tehot 10+18=28 sekä seitsemässä playoff-ottelussa kolme syöttöpistettä. Hän teki liigauransa avausmaalin 21. syyskuuta 2000 ylivoimalla vieraissa Espoo Bluesia vastaan. Dahlmanin osuma jäi Ilveksen 1-2-voittoon päättyneen ottelun ratkaisumaaliksi ja hän sai myös syöttöpisteen joukkueen ensimmäiseen, Arto Tukion tekemään maaliin. Dahlman palkittiin ottelun Ilta-Sanomien kahden tähden tähtipelaajana. Hän voitti runkosarjan tulokkaiden piste- ja syöttöpörssin ja palkittiin kauden päätteeksi myös parhaana tulokkaana Jarmo Wasaman muistopalkinnolla. Kautensa lähinnä Raimo Helmisen laidalla pelannut Dahlman voitti myös SM-pronssia. Tammikuussa 2001 hän teki kaksivuotisen jatkosopimuksen Ilveksen kanssa.


==== NHL-varaus ja siirtyminen Pohjois-Amerikkaan ====
Ottawa Senators varasi Dahlmanin yhdeksännellä kierroksella 286. pelaajana NHL:n varaustilaisuudessa 2001. Hän on kaikkien aikojen kolmanneksi suurimmalla numerolla NHL:ään varattu suomalainen Lauri Kinoksen (293. varaus vuodelta 2000) ja Juha-Pekka Ketolan (287. varaus vuodelta 2001) jälkeen. Dahlman teki jo saman kesän heinäkuussa kaksivuotisen tulokassopimuksen joukkueen kanssa. Hän pelasi kauden 2001–2002 suurimmaksi osaksi Senatorsin farmijoukkue Grand Rapids Griffinsissa, AHL:ssä. Lokakuussa 2001 Dahlman joutui peleistä noin kahdeksi kuukaudeksi sivuun saatuaan joukkuetoverinsa Jason Doigin lyöntilaukauksen leukaansa. Hän debytoi kauden aikana myös NHL:ssä, jossa Dahlman pelasi kymmenen runkosarjaottelua tehden yhden syöttöpisteen. Hän pelasi Senatorsissa ensimmäisen NHL-ottelunsa 3. tammikuuta 2002 Washington Capitalsia vastaan. Dahlmanista tuli kaikkien aikojen suurimmalla numerolla NHL:ään varattu liigassa pelannut suomalainen.
Toisen sopimuskautensa 2002–2003 Dahlman pelasi lähinnä Senatorsin uudessa farmijoukkue Binghamton Senatorsissa. Hän pelasi kauden aikana 12 NHL-ottelua tehden yhden maalin, joka syntyi 12. helmikuuta 2003 vieraissa Pittsburgh Penguinsia vastaan. Dahlmanin osuma jäi Senatorsin 0-3-voittoon päättyneen ottelun avausmaaliksi ja näin ollen myös voittomaaliksi.


==== Paluu Suomeen ====
Dahlman ei saanut tulokassopimuksensa päätyttyä enää uutta NHL-sopimusta ja hän päätti palata syyskuussa 2003 vuoden mittaisella sopimuksella Tampereen Ilvekseen. Loukkaantumiset sotkivat hieman Dahlmanin runkosarjaa 2003–2004, jossa 41 ottelua toi 27 tehopistettä. Hän jakoi SM-liigan kevään 2004 pudotuspelien tehotilaston voiton TPS:n Joni Liuksen ja Jani Kiviharjun kanssa lukemalla +7. Kaudeksi 2004–2005 Dahlman palasi Jokereihin, joiden sisäisen maalipörssin voiton hän jakoi 16 osumallaan Glen Metropolitin ja Marko Jantusen kanssa. Dahlman voitti kauden päätteeksi SM-hopeaa. Kaudella 2005–2006 hän teki vain kaksi tehopistettä vähemmän kuin edelliskaudella, mutta Dahlmanin peli ei tästä huolimatta lähtenyt odotettuun nousuun. Myös Jokereiden kausi oli pettymys joukkueen jäätyä pudotuspelien ulkopuolelle.
Kaudeksi 2006–2007 Dahlman siirtyi 1+1-vuotisella sopimuksella Rauman Lukkoon. Hän pelasi kautensa pääasiassa joukkueen ykkösketjussa Josef Strakan rinnalla ja teki SM-liigan yhden kauden piste-ennätyksensä tehoilla 15+25=40. Tästä huolimatta Dahlmanin otteet jäällä jäivät kuitenkin pettymykseksi varsinkin kevätkaudella, eikä hänen sopimuksessaan ollutta optiota käytetty. Dahlman jatkoi kaudella 2007–2008 uraansa kaksivuotisella sopimuksella Ruotsin Elitserienin Mora IK:ssa. Joukkue putosi kauden päätteeksi HockeyAllsvenskaniin, jossa hän ehti pelata kaudella 2008–2009 vain kuusi ottelua, kunnes Dahlman siirtyi lokakuussa 2008 loppukauden kattaneella sopimuksella Oulun Kärppiin. Hänen odotettiin tuovan joukkueeseen lisää maalintekovoimaa, mutta polvivammoistakin kärsinyt Dahlman teki lopulta vain kaksi maalia ja 13 tehopistettä pelaamassaan 26 runkosarja- ja kahdeksassa playoff-ottelussa. Hän jäi pudotuspeleissä lopulta kokoonpanon ulkopuolelle. Dahlman voitti kauden päätteeksi SM-hopeaa. Hän edusti Kärppiä kauden aikana myös Mestarien Liigassa.
Syyskuussa 2009 Dahlman liittyi try-out -sopimuksella Helsingin IFK:hon, jossa hän pelasi seitsemän ottelua tehopistein 1+2=3, kunnes Dahlman jäi lokakuun lopulla ilman sopimusta. Hän oli ilman sopimusta tammikuuhun 2010 saakka, jolloin Dahlman teki loppukauden 2009–2010 kattaneen sopimuksen Kalevan Pallon kanssa.


==== Kiertolaiseksi ulkomaille ====
Lokakuussa 2010 Dahlman siirtyi Itävallan Erste Bank Eishockey Ligassa pelaavaan slovenialaisseura HK Acroni Jeseniceen oltuaan vapaana agenttina alkukauden 2010–2011. Hän teki 20 pelaamassaan ottelussa 21 tehopistettä, kunnes Dahlman siirtyi tammikuussa 2011 loppukaudeksi Saksan DEL-liigaan Grizzly Adams Wolfsburgin riveihin. Kaudeksi 2011–2012 hän palasi EBEL:ään ja siirtyi vuoden mittaisella sopimuksella EC Graz 99ersiin. Dahlman toimi joukkueen varakapteenina.
Marraskuussa 2012 Dahlman teki sopimuksen Kazakstanin mestaruussarjajoukkue Aristan Temirtaun kanssa. Hän jatkoi joukkueessa myös kaudella 2013–2014, jolloin Dahlman jakoi Temirtaun sisäisen syöttöpörssin voiton Róbert Krajčin kanssa ja sijoittui sisäisessä pistepörssissä toiseksi Anton Dubininin jälkeen tehoilla 16+29=45. Kaudeksi 2014–2015 hän siirtyi Venäjän toiseksi korkeimmalle sarjatasolle VHL-joukkue Sputnik Nižni Tagilin joukkueeseen. Syyskuussa 2015 Dahlman teki loppukauden 2015–2016 kattavan sopimuksen Puolan Polska Liga Hokejowan STS Sanokin kanssa.


=== Maajoukkueura ===
Dahlman pelasi alle 20-vuotiaiden MM-kilpailuissa vuonna 1998, jolloin hän voitti maailmanmestaruuden. Dahlman on pelannut myös Suomen A-maajoukkueessa yhteensä 15 ottelua. Hän teki A-maajoukkuedebyyttinsä 17. joulukuuta 2000 Baltika-turnauksen avausottelussa Venäjää vastaan.


== Muuta ==
Toni Dahlmanin isosisko on entinen tennispelaaja Nanne Dahlman. Dahlman meni naimisiin jalkapalloilija Pia Silanderin kanssa kesäkuussa 2007.


== Tilastot ==


== Lähteet ==

Toni Dahlman The Internet Hockey Databasessa (HockeyDB.com) (englanniksi)
Toni Dahlman Legends of Hockey -sivustolla (englanniksi)
Toni Dahlman Elite Prospects -verkkosivustolla (englanniksi)


=== Viitteet ===


== Aiheesta muualla ==
Toni Dahlman nhlfinns.com:ssa