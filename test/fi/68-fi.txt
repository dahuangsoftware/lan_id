Jussi Eloranta (s. 1967) on suomalainen kemisti ja professori. Hän toimii vuodesta 2015 alkaen fysikaalisen kemian professorina Kalifornian osavaltionyliopistossa, Northridgessa (engl. California State University, Northridge). Hänet tunnetaan laskennallisen fysikaalisen kemian tutkijana.


== Akateeminen ura ==
Jussi Eloranta opiskeli Jyväskylän yliopistossa matematiikkaa, kemiaa ja tietotekniikkaa. Työuransa hän aloitti 1983–1985 ohjelmoitsijana kemian laitoksella. Vuosina 1986–1987 hän oli ohjelmoitsijana Brandeisin yliopiston tietokonekeskuksessa Walthamissa, Massachusettsin osavaltiossa. Palattuaan kotimaahan hän toimi ylläpitotehtävissä Jyväskylän yliopiston IT-palvelukeskuksessa 1988–1993 ja suoritettuaan välissä opintoja vielä uudelleen 1996–1997.
Eloranta suoritti 1993 Jyväskylän yliopistossa kaksi maisterin tutkintoa (kemiasta ja tietotekniikasta) ja seuraavana vuonna 1994 hän valmistui filosofian maisteriksi pääaineena matematiikka. Lisensiaatiksi hän valmistui fysikaalisen kemian alalta 1995.
Tohtoriksi Eloranta väitteli Jyväskylän yliopistossa 1997. Valmistumisen jälkeen hän toimi 1997–2000 post doc-tutkijana professori Henrik Kuntun tutkimusryhmässä Jyväskylän yliopiston kemian laitoksella. Sitten hän siirtyi vuosiksi 2000–2002 tutkijaksi professori Vartkess A. Apkarianin tutkimusryhmään Kalifornian yliopistoon (Irvinessä). Näiden tehtävien ohella Eloranta toimi 1998–2002 Suomen Akatemian tutkijana.


=== Professoriksi ===
Jussi Eloranta nimitettiin Jyväskylän yliopistoon määräaikaiseksi kemian professoriksi vuosiksi 2002–2006. Hänen pääasiallinen tehtävänsä oli kemianopettajien koulutus ja sen kehittäminen. Hän aloitti virassa elokuun alussa 2002.
Jyväskylästä Eloranta siirtyi Kalifornian osavaltionyliopistoon, Northbridgeen. Siellä hän toimi kemian ja biokemian laitoksella yliassistenttina 2006–2010 ja sen jälkeen vuodesta 2010 fysikaalisen kemian apulaisprofessorina. Hänet nimitettiin kokeellisen ja teoreettisen fysikaalisen kemian professoriksi vuonna 2015.


== Tiedeura ==
Kemistinä Eloranta on tehnyt laskennallisen fysikaalisen kemian ja laajemminkin laskennallisen kemian tutkimusta. Hänen keskeisiä tutkimuskohteitaan viime vuosina ovat olleet nestemäisen heliumin kemialliset ja fysikaaliset ominaisuudet. Hän on tehnyt myös orgaanisten radikaalien elektronien paramagneettisen resonanssin tutkimusta nestefaasissa. Lisäksi hän on tutkinut pienten molekyylien matriisi-isolaatioita spektroskopian avulla sekä peroksidien dekompositoitumisreaktioita.
Professori Eloranta on uransa aikana kirjoittanut yli 70 vertaisarvioitua tieteellistä artikkelia.


== Muita saavutuksia ==
Kemian ohella Eloranta on ansioitunut tietotekniikan alalla. Hän on mm. kirjoittanut UNIX-käyttöjärjestelmän opaskirjan.
UNIX-käyttäjän opas (1996). Jyväskylä: Jyväskylän yliopisto, 3. painos. ISBN 9789513403621


== Työn ulkopuolella ==
Eloranta on vapaa-ajallaan innokas radioamatööri.


== Lähteet ==


== Aiheesta muualla ==
Professori Elorannan sivu Kalifornian yliopisto, Northridge.