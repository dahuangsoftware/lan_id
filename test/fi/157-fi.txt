M/S Finnsailor (IMO 8401444) on vuonna 1987 Gdańskissa, Puolassa rakennettu Finnlines Belgiumin omistama ro-ro/matkustaja-alus. Kuollutta painoa Finnsailorilla on 8 027 tonnia ja sen jääluokitus on 1A Super. Alus on rekisteröity Viron lipun alle ja sen kotisatama on Paldiski. Nykyisin alusta operoi Navirail, välillä Hanko–Paldiski.
Finnsailorin sisaralus on M/S Antares.


== Käyttöhistoria ==
Lokakuun lopussa 1986 alus laskettiin vesille. 12. toukokuuta 1987 Doris Sundström kastoi aluksen Finnsailoriksi. Seuraavan vuoden lokakuussa Neste Oy hankki aluksen omistukseensa ja rekisteröi sen Suomen lipun alle. Kotisatamaksi tuli Naantali. Tämän jälkeen Finncarriers aloitti liikenteen sillä Helsingin ja Lyypekin välillä. 26. tammikuuta 1989 Partrederi Finnsailor osti aluksen. Kotisatama säilyi Helsinkinä. Maaliskuussa 1994 Finnlines osti Finnsailorin.
12. helmikuuta 1996 alus saapui Turkuun telakalle kunnostustöitä varten. Tuolloin alukseen rakennettiin uusia hyttejä. Saman vuoden huhtikuussa alus alkoi liikennöidä Helsingin ja Norrköpingin välillä. Joulukuun 17. päivä alus siirtyi Naantalin ja Kapellskärin välille. 21. huhtikuuta 1997 alus meni jälleen telakalle Turkuun ja toukokuussa se palasi takaisin liikenteeseen normaalille reitilleen. Helmikuussa 2000 Nordö Link vuokrasi Finnsailorin Malmön ja Travemünden väliseen liikenteeseen.
Lokakuussa 2001 laivan koneissa oli vikaa, joten alus joutui menemään telakalle korjattavaksi. Alus palasi jo saman kuukauden aikana liikenteeseen. Joulukuussa 2001 Nordö Link päätti vuokrasopimuksen ja seuraavan vuoden tammikuussa Finnlink aloitti liikenteen Finnsailorilla, välillä Naantali–Kapellskär. 23. joulukuuta 2003 alus oli viimeistä päivää liikenteessä Naantalin ja Kapellskärin välillä. 29. joulukuuta Nordö Link osti aluksen.


=== Onnettomuuksia ===
13. tammikuuta 2004 Finnsailor aloitti liikenteen Malmön ja Travemünden välillä. 25. helmikuuta alus ajoi karille Malmöhön johtavalla väylällä.
13. marraskuuta 2005 Finnsailor törmäsi yhteen eteläisellä Itämerellä rahtilaiva M/S General Grot-Roweckin kanssa. Seuraavana päivänä alus meni Öresundsvarvet -nimiselle telakalle Landskronaan. 25. päivä alus palasi jälleen liikenteeseen.
20. helmikuuta 2007 Finnlink aloitti liikenteen Finnsailorilla Naantalin ja Kapellskärin välillä. 1. marraskuuta 2007 belgialainen Finnlines Belgium NV osti aluksen. Lippuvaltiona säilyi edelleen Ruotsi.


== Lähteet ==


== Aiheesta muualla ==
 Kuvia tai muita tiedostoja aiheesta M/S Finnsailor Wikimedia Commonsissa
Fakta om Fartyg – M/S Finnsailor (ruotsiksi)
Finnsailorista Finnlinesin sivuilla
The ferry site – M/F Finnsailor (englanniksi)