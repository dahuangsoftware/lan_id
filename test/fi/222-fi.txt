Casey Joel Stoner (s. 16. lokakuuta 1985) on australialainen entinen ratamoottoripyöräilijä, joka lopetti uransa kauden 2012 päätteeksi. Stoner on MotoGP:n kaksinkertainen maailmanmestari vuosilta 2007 ja 2011.


== Uran alku ==
Stonerin ensimmäinen startti MotoGP-luokissa oli Britannian Grand Prix 2001. Hän ajoi kaudella 2001 vain kaksi kilpailua ja keräsi neljä MM-pistettä, jotka riittivät 29. sijaan 125-kuutioisten MM-sarjassa. Kaudelle 2002 Stoner siirtyi ajamaan luokkaa ylemmäs 250-kuutioisten sarjaan, jossa hän keräsi 68 pistettä päätyen MM-sarjassa sijalle 12.
Vuodelle 2003 Stoner palasi takaisin ”piikkiluokkaan” (125-kuutioisiin) ja otti yhden voiton. Loppupisteissä hän oli 125-kuutioisten MM-sarjan kahdeksas. Kaudelle 2004 Stoner siirtyi Aprilialta Red Bullin KTM-talliin Mika Kallion tallitoveriksi. Stoner oli loppupisteissä viides ja nousi kauden päätyttyä jälleen 250-kuutioisten MM-sarjaan.
Aprilia nosti Stonerin 250-kuutioisiin kaudelle 2005. Hän taisteli heti mestaruudesta espanjalaisen Daniel Pedrosan kanssa. Stoner voitti viisi kilpailua ja Pedrosa kahdeksan. Stoner päätyi tallitoverinsa jälkeen 250cc MM-sarjan toiselle sijalle. Niinpä Honda LCR päätyi tarjoamaan Stonerille paikkaa MotoGP-luokkaan seuraavaksi kaudeksi.


== Ura MotoGP-luokassa ==

MotoGP:n kuninkuusluokassa Stoner aloitti Hondan satelliittitallissa Team LCR:ssä kaudella 2006. Jo uransa toisessa MotoGP-kilpailussa Stoner ajoi paalupaikalle. Kolmannessa MotoGP-kilpailussaan Turkissa sade sotki aika-ajot ja paalupaikalta lähti yllättäen Chris Vermeulen. Stoner lähti ruudusta 7 ja nousi kilpailun lopussa johtoon, mutta Marco Melandri onnistui ohittamaan hänet kilpailun viimeisellä kierroksella radan viimeisessä šikaanissa. Hyvän alun MotoGP-uralleen saanut Stoner päätyi MM-pisteissä kahdeksannelle sijalle parhaan sijoituksen ollessa Turkin GP:n toinen sija.
Kaudelle 2007 Stoner siirtyi Ducatin tehdastalliin. Stonerin toinen kausi MotoGP-luokassa oli menestys: hän ajoi 10 osakilpailuvoittoa ja voitti MotoGP-luokan maailmanmestaruuden. Erikoista kaudessa oli se, että hänen huonoin suorituksensa oli Motegin GP:n kuudes sija. Mestaruus tuli lopulta 125 pisteen erolla toiseksi tulleeseen Dani Pedrosaan nähden.
Seuraavilla kolmella kaudella Stoner vakiinnutti paikkansa MM-sarjan kärkipäässä. Kaudella 2008 hän päätyi toiselle sijalle kuuden voiton ja kymmenen palkintokorokesijan ansiosta. Kausilla 2009 ja 2010 hän sai tyytyä neljänteen sijaan, vaikka voittotili karttui molemmilla kausilla. Molemmat kaudet Stonerin tallitoverina ajoi vuoden 2006 maailmanmestari Nicky Hayden. Kauden 2009 aikana Stoner sairasteli ja joutui jättämään viisi kilpailua väliin. Stonerin sairastaessa hänen korvaajana toimi Ducatin satelliittitallissa Pramac Racingissä vakituisesti ajanut Mika Kallio.
Kaudelle 2011 Stoner siirtyi Repsol Honda -talliin. Hän pääsi jälleen ajamaan samaan talliin entisen tallitoverinsa Dani Pedrosan kanssa. Jo ensimmäisessä kilpailussa kaverukset kilpailivat johtoasemasta kilpailun alkuhetkiltä lähtien. Pedrosa päätyi kolmannelle sijalle Casey Stonerin ottaessa ensimmäisen Honda-voittonsa MotoGP-luokassa 20. maaliskuuta 2011.
Kaudella 2011 Stoner ajoi kymmenen voittoa ja kuusi muuta palkintosijoitusta voittaen maailmanmestaruuden 90 pisteen erolla toiseksi tulleeseen Jorge Lorenzoon.
Stoner ilmoitti toukokuussa 2012 Ranskan osakilpailua edeltäneessä lehdistötilaisuudessa lopettavansa uransa kuluvan kauden jälkeen, vain 27-vuotiaana. Lopettamisen syiksi Stoner mainitsi motivaation puutteen ja halun keskittyä perhe-elämäänsä.


== Tilastot ==


== Lähteet ==


== Aiheesta muualla ==
 Kuvia tai muita tiedostoja aiheesta Casey Stoner Wikimedia Commonsissa