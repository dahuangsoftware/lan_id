Jan Ullrich (s. 2. joulukuuta 1973 Rostock, Itä-Saksa) on saksalainen entinen kilpapyöräilijä. Hän voitti Ranskan ympäriajon ensimmäisenä saksalaisena vuonna 1997. Vuonna 1999 Ullrich voitti Espanjan ympäriajon. Hän on voittanut myös kultaa ja hopeaa Sydneyn olympialaisissa.
Vuonna 2006 Ullrichin nimi tuli esiin laajassa Operación Puerto -dopingskandaalissa. Ullrich oli osallistumassa vuoden 2006 Ranskan ympäriajoon, jossa hän oli ennakkosuosikki kilpailua vuosia hallinneen Lance Armstrongin lopetettua kilpauransa edelliskauteen (palasi kilpailuihin vuonna 2009). Ranskan ympäriajon kilpailunjohtaja Christian Prudhomme ilmoitti kuitenkin vain viikkoa ennen kilpailun alkua, että Ullrich ja moni muu huippuajaja (muun muassa Ivan Basso ja Joseba Beloki) eivät saa osallistua kisaan. El Pais -sanomalehti raportoi espanjalaisen lääkärin Eugenio Fuentesin vastaanotolta löytyneen pussitettua verta ja dopingdokumentteja, jotka liittävät yhteensä 58 ammattilaispyöräilijää mahdolliseen dopingin käyttöön. Kansainvälinen pyöräilyliitto UCI kehotti ammattilaistalleja vetämään kaikki epäillyt ajajat pois kilpailutoiminnasta tutkimusten ajaksi. Ullrichin talli T-Mobile veti ykkösajajansa pois juuri ennen kilpailun alkua ja purki Ullrichin työsopimuksen myöhemmin heinäkuussa skandaalin johdosta. Ullrichia on ennenkin syytetty dopingin käytöstä ja vuonna 2002 hän sai kuuden kuukauden kilpailukiellon kärähdettyään ekstaasin ja amfetamiinin käytöstä. Ullrich ajoi autoa alkoholin vaikutuksen alaisena vuonna 2002, ja hänet tuomittiin ajokieltoon.
Heinäkuun 2006 jälkeen Ullrichin yhteyksiä Fuentesiin tutkittiin. Helmikuun lopussa 2007 Ullrich ilmoitti lopettavansa uransa, väsyttyään kielteiseen julkisuuteen jonka hän koki ajojahdiksi. Huhtikuun alussa varmistui, että Fuentesin vastaanotolta oli löydetty Ullrichin verta. Tämän paljastuksen myötä Operación Puerto aktualisoitui uudelleen vuoden 2007 Giro d'Italian kynnyksellä.


== Saavutuksia ==

Maantiepyöräilyn MM-kilpailut – aika-ajo (1999, 2001)
Maantiepyöräilyn MM-kilpailut – amatöörien maantieajo (1993)
Olympialaiset 2000 – maantieajo (2000)
Saksan mestari – maantieajo (1997, 2001)
Saksan mestari – aika-ajo (1995)
Ranskan ympäriajo
voitto 1997
2. sija 1996, 1998, 2000, 2001, 2003
3. sija 2005
4. sija 2004

Paras nuori ajaja (1996, 1997, 1998)
Yhteensä 7 etappivoittoa

Espanjan ympäriajo (1999)
Etappivoitto Italian ympäriajossa (2006)
Sveitsin ympäriajo (2004, 2006)
Rund um Köln (2003)


== Lähteet ==


== Aiheesta muualla ==

viralliset kotisivut