Hippothontis (m.kreik. Ἱπποθοντίς, myös Hippothōntis, Ἱπποθωντίς tai Hippothoōntis, Ἱπποθοωντίς) oli antiikin ajan Attikan eli Ateenan kaupunkivaltion muodostaneen alueen fyle eli ”heimo” tai ennemminkin äänestyspiiri, joka perustettiin Kleistheneen uudistuksessa vuonna 508 eaa. Fylen eponyymi heeros oli Hippothoon, Poseidonin ja Alopen poika, ja sen alkuperäinen numero oli VIII.
Fyleen kuului alun perin 17 demosta, muun muassa Ateenan satamakaupunki Pireus sekä heeros Hippothoonin kotipaikkana pidetty ja Eleusiin mysteereistä tunnettu Eleusis. Myöhemmin osa demoksista siirrettiin perustettuihin uusiin fyleihin, ja pienimmillään fyleen kuului 13 demosta. Niin kutsuttujen makedonialaisten fylejen (Antigonis, Demetrias) lakkauttamisen jälkeen osa demoksista palautettiin Hippothontis-fyleen. Kuten kaikilla fyleillä, fylen demokset oli jaetty kolmeen trittykseen ja sillä oli yhteensä 50 edustajaa Ateenan bulessa eli neuvostossa. Fyle säilyi käytössä antiikin ajan lopulle saakka.
Fylen jäseniin viitattiin nimityksellä Hippothoōntidēs (Ἱπποθοωντίδης), monikossa Hippothoōntidai (Ἱπποθοωντίδαι).


== Demokset ==


== Lähteet ==