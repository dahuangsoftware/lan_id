Manitbois on Pirkka-Pekka Peteliuksen ja Aake Kallialan tähdittämä 17-osainen sketsisarja, joka tehtiin jatkosarjaksi Pirkka-Pekan ja Aaken aikaisemmin tähdittämälle Pulttiboisille. Sitä esitettiin MTV:llä syksyllä 1992, jolloin se oli viikkokausia katsojatilastojen kärjessä jopa 1,3 miljoonalla katsojallaan. Viimeisin uusinta alkoi MTV3-kanavalla 6. joulukuuta 2014.
Manitboisin tuottivat Pee Pee Oy ja MTV Viihde. Sketsit perustuvat monilta osin niissä esiintyviin hahmoihin ja hokemiin. Osa hahmoista esiintyi jo Yleisradion vuosina 1987–1988 tuottamassa viihdesarjassa Hymyhuulet sekä edellisessä sarjassa Pulttibois. Sarjan tunnusmusiikkina oli Dream Warriorsin kappale My Definition Of A Boombastic Jazz Style.

Manitbois on julkaistu kokonaisuudessaan DVD:nä.


== Sarjan hahmoja ja sketsejä ==
Kerttu ja Einari Keski-Pörhölä
Herra 47 (Naama Velli)
James Potkukelkka
Johannes ja Kyllikki Virolainen
Jylppy ja Nulli
Kulttuuritoimittaja Eila-Pertti Sostakovits
"Kultaisia muistoja Gullenburgin kartanosta"
Lääkäri ja steppaava potilas Einari "Jazz" K.
Venäläismiehet Anatoli Tarantella ja Sakari Pääsiäinen
Omituinen höpöttäjä
"Ostakaa, ostakaa!" -kauppias
Poliisit Pesonen ja Sojakka
Radiotoimittajat Ben Hur ja Doctor Zivago
Saamelaismiehet Naima-Aslak ja Soikiapää
Taikuri Mr. Granada ja Lady Manhattan (Duo Satsumas)
A capella -laulajat Pirkka-Pekka Petelius ja Aake Kalliala
Tuntematon sotilas 3
Kustaa III 2.
Työhönotto (Pepita Kannabis & Richard III)
Urheilutoimittaja Juha Jokinen
YLE:n kisalähetys Barcelonan olympialaisista, reportterina Kari Mänty
Vehkeet levällään (Hynttyyt yhteen - tv-sarjan parodia)
Ex-kirvesmies Kalevi Sorsa
Virolainen tullimies
Tupakoiva taksikuski
Iippo Vinetto
Naureskelevat jutunkertojat
Nuorisopastori Leo ja Marko
Suomen poliittisen käyttäytymisen asiantuntija P. Kaarna


== Sketsien ja hahmojen esittely ==


=== Työhönotto ===
Työhönotto-sketseissä ravintoloitsija Richard III opettaa tarjoilijaksi pyrkivää homoseksuaalista miestä, Pepita Kannabista, erilaisissa tarjoilijan töissä, kuten juomien tarjoilussa. Usein sketsit menevät siten, että Richard III esittää "hienoa rouvaa", jolle Pepitan pitää tarjoilla juomat pöytään. Kun Pepitan pitäisi antaa asiallisesti juomat rouvalle, hän viskookin tarjottimen pöydälle ja huutaa vihaisesti: "Tos on sulle, pyh!", jonka jälkeen hän juoksee pois. Kun Richard III sanoi kerran esittävänsä hienon rouvan sijasta "hienoa herraa", Pepita innostui ja tarjoili tälle juomat iloisesti, kyseli kuulumisia ja lauloi iloisesti. Pepita Kannabis on sanonut lempinimiensä olevan Pukamat, Peppu ja Pepsi. Sketsit päättyvät usein Richard III:n sanoihin: "Hän on lahja!"


=== Vehkeet levällään ===
Vehkeet levällään on parodia Eija Vilppaan televisiosarjasta Hynttyyt yhteen. Sketseissä Petelius esittää karjalan murteella puhuvaa "Perttiä", eli parodioi Vappua. Hahmo toistaa usein sanaa "isse". Kallialan hahmon nimi on myös "Pertti" ja hän on vastaavasti Virpin tapainen. Sketsit päättyvät aina riitaan, jonka hahmot saivat aikaiseksi, ja lopussa toinen poistuu vihaisena asunnosta. Vastaavanlainen kohtaus on Hynttyyt yhteen -sarjan jaksossa 2, jossa Virpi ja Vappu riitelevät ja Vappu poistuu asunnosta. Studio lavastettiin samanlaiseksi kuin Vapun ja Virpin asunto. Huonekalut eivät olleet samat, mutta vastaavanlaiset ja täysin samoilla paikoilla.


=== Einari Keski-Pörhölä ===
Sketseissä Hannu Karpon tapainen juontaja Kerttu haastattelee veteliläistä sotaveteraani Einari Keski-Pörhölää. Einari Keski-Pörhölä on todella vaikeissa oloissa elänyt lyhytkasvuinen mies, joka kertoo haastatteluissa omista kokemuksistaan elämänsä varrella. Hän on esimerkiksi elänyt ilman keuhkoja ja ollut hengissä sydän pysähtyneenä yli puoli vuotta. Einari sanoo usein, että "en minä valita, mutta kyrsiihän se joskus". Sketsien lopussa Kerttu antaa "karpomaiseen" tapaan Einarille jonkun pienen lahjoituksen, kuten kourallisen haulikon hylsyjä. Einari asuu Vetelissä. Pirkka-Pekka ja Aake saivat idean sketseihin eräästä Karpolla on asiaa -ohjelman jaksosta, jossa veteliläinen mies kertoili tilusrajaongelmistaan. Hahmo esiintyi aiemmin Pulttibois -sarjan viimeisessä jaksossa (asui tuossa sketsissä Kärsämäellä).


=== Eila-Pertti Sostakovits ===
Eila-Pertti Sostakovits on kulttuuritoimittaja, joka usein on todistamassa jotakin taiteellista tapahtumaa, kuten Lumilinna-nimisen kuunneltavan elokuvan julkistamista. Usein sketsien alussa hän nukkuu kuorsaten kovaan ääneen, kunnes huomaa olevansa lähetyksessä. Eila-Pertti puhuu matalalla äänellä, ikään kuin kuiskaten. Hänen äänessään on vivahteita toimittaja Erkki Toivasen äänestä. Hahmon ulkonäkö ja ääni on eräänlainen sekoitus miestä ja naista. Nimessä ja hahmon käyttäytymisessä on viittausta Ylen tv-uutisten pitkäaikaiseen kulttuuritoimittajaan Eila-Maija Mirolyboviin.


=== Anatoli Tarantella ja Sakari Pääsiäinen ===
Venäläismiehiä, jotka ovat myymässä erilaisia tavaroita ja esineitä. He ovat yrittäneet myydä muun muassa viinaa, televisioita ja kelloja. He huutelevat usein kaduilla "Ostakaa ostakaa!".


=== Omituinen höpöttäjä ===
Omituinen höpöttäjä on mies, joka taukoamatta nopeaan tahtiin puhuu itsekseen kaikenlaisista asioista. Joskus hän saattaa kysyä itseltään jotain asiaa ja kysymyksensä jälkeen vastata itselleen. Kun kuka tahansa mies tulee kysymään häneltä jotakin, hänen puhetulvansa loppuu ja hän alkaa tuijottaa silmät suurina miestä, eikä vastaa mihinkään tämän esittämään kysymykseen. Hän on hetken täysin hiljaa, kunnes mies luovuttaa ja lähtee pois paikalta. Sen jälkeen hän huudahtaa hämmästyneenä: "Omiituinen höpöttäjä!" ja jatkaa samaa puhettaan. Omituinen höpöttäjä on useissa sketseissä samassa ravintolassa, jossa hän ei osaa päättää mitä tilaisi. Ja yhdessä sketsissä mies on kirjastossa ja lukee kirjaansa ääneen itsekseen vuorotellen Kallialan esittämän samantyyppisen miehen kanssa. Kun kirjastonhoitaja huutaa miehille "hiljaa!!!", molemman miehet hiljenevät ja sanovat yhteen ääneen: "Omiituinen höpöttäjä!"


=== Einari "Jazz" K. ===
Einari "Jazz" K. on lääkärillä usein käyvä jazzmusiikkia kuunteleva mies. Hänen kiinnostuksensa jazzmusiikkiin käy ilmi joka sketsissä; hän steppailee joka kerta sketsin alussa mennessään lääkärin vastaanotolle. Einarin lääkärin nimi on Jörn Erkobe. Einari "Jazz" K. puhuu rytmikkäästi, kirjakieltä käyttäen ja toistaen muutamia sanoja, kuten: "Jaaha." "Päivää.". Hän on potenut muun muassa unettomuutta ja selkäkipua. Sketsien alussa soiva jazz-kappale on Jumpin' At The Woodside.


=== Ex-kirvesmies Kalevi Sorsa ===
Kalevi Sorsa on metsässä asustava luontoihminen, jonka mielestä metsästä voi syödä periaatteessa mitä vain edestään löytää. Hän on syönyt ohjelmassaan muun muassa pikkulintuja ja sontiaisia. Hän käyttää usein sanontaansa "täysin syötävä, täysin syötävä".


=== Virolainen tullimies ===
Mies menee tulliin iso matkalaukku kädessään. Tullimies pysäyttää hänet ja käskee tämän riisuuntua. Mies ihmettelee omituista tullimiestä, mutta tottelee silti jokaista käskyä. Lopulta miehellä ei ole päällään muuta kuin alushousut. Sen jälkeen tullimies ei päästäkään miestä Tallinnaan, jonne mies oli matkalla, vaan käskee miehen mennä ostamaan hänelle kaikenlaisia tavaroita ja elintarvikkeita kahvista pesukoneeseen. Hän antaa miehelle ostoslistan, ja lähettää miehen kauppaan pelkissä alushousuissa.


=== Iippo Vinetto ===
Lama-ajan Suomen kriittisessä talouspoliittisessa tilanteessa toimittaja (Petelius) menee haastattelemaan talouspoliittisten asioiden erikoistuntijaa, ex-valtionvarainministeri Iippo Vinettoa (Kalliala). Vineton vastaukset ovat tosin lähinnä epämääräistä ääntelyä ja hänellä on myös pakkoliikkeenomaisia maneereita. Puhelimeen vastatessa Vinetto puhuu kuitenkin lähes normaalisti. Nimi on väännös ex-valtionvarainministeri Iiro Viinasesta.


== "Musiikki-imitaatiot" ==
Manitboisissa esitettiin myös monia pop- ja iskelmäartistien imitaatioita/playback-jäljitelmiä, joita esitettiin ns. siirtymäsketseinä ennen mainostaukoa.
Seuraavat musiikkiesitykset ovat aikajärjestyksessä:
Jakso 1: Rauli "Badding" Somerjoki: Fiilaten ja höyläten
Jakso 2: Elvis Presley: (You're The) Devil In Disguise
Jakso 3: Gipsy Kings: Bamboleo
Jakso 4: J. Karjalainen: Hän
Jakso 5: Ann-Christine: Kun twistataan
Jakso 6: ZZ Top: Gimme All Your Lovin'
Jakso 7: Kari Kuuva: Hei vielä yksi
Jakso 8: Simo Salminen & Spede Pasanen: Keltainen jäänsärkijä (Yellow Submarine)
Jakso 9: Roy Orbison: Only The Lonely
Jakso 11: Pepe Willberg: Saat miehen kyyneliin
Jakso 12: Sammy Davis Jr.: Mr. Bojangles
Jakso 13: Steppenwolf: Born To Be Wild
Jakso 14: Teijo Joutsela: Jazztyttö
Jakso 15: Michael Jackson: Black Or White
Jakso 16: Rauli "Badding" Somerjoki: Mä jäin kii


== DVD-julkaisut ==
Sarja julkaistiin kokonaisuudessaan DVD:llä vuonna 2005. Kaikki kolme DVD:tä on julkaistu myös yhteisenä boxsettina, joka käsittää kaikki sarjan 17 jaksoa.


== Katso myös ==
Pulttibois


== Lähteet ==


== Aiheesta muualla ==
Manitbois Internet Movie Databasessa (IMDb.com) (englanniksi)