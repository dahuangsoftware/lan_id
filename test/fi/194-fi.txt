Molybdeenitrisulfidi eli molybdeeni(VI)sulfidi (MoS3) on molybdeeni- ja sulfidi-ionien muodostama epäorgaaninen ioniyhdiste. Molybdeenitrisulfidissa molybdeenin hapetusluku on +VI.


== Ominaisuudet ja valmistus ==
Molybdeenitrisulfidi on huoneenlämpötilassa tummanruskeaa kiinteää ainetta. Se ei liukene veteen eikä väkeväänkään suolahappoon, mutta liukenee typpihappoon. Molybdeenitrisulfidi liukenee myös sulfidiylimäärään muodostaen väriltään punaruskean tetratiomolybdaatti-ionin (MoS42-). Kuumennettaessa yhdiste hapettuu molybdeenitrioksidiksi noin 200 °C lämpötilassa ja kuumennettaessa inertissä ilmakehässä se pelkistyy molybdeenidisulfidiksi noin 350 °C lämpötilassa.
Molybdeenitrisulfidia valmistetaan saostamalla heikosti happamissa olosuhteissa molybdaattiliuoksista vetysulfidin avulla. Emäksisissä ja neutraaleissa olosuhteissa muodostuu liukoisia komplekseja. Toinen tapa valmistaa yhdistettä on ammoniumtetratiomolybdaatin hajottaminen kuumentamalla.  Molybdeenitrisulfidia on tutkittu käytettäväksi litiumioniakkujen elektrodimateriaalina.


== Lähteet ==