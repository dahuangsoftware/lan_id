Kuubankutina eli alastrim-rokko on yleisvaarallinen tartuntatauti. Sen aiheuttaja on Orthopox-viruksiin kuuluva Variola minor, joka on isorokkoa aiheuttavan Variola majorin vähemmän patogeeninen rinnakkaiskanta.
Isorokon tavoin kuubankutina leviää nopeasti ilmateitse tai kosketustartuntana. Kuubankutinan sairastaminen antaa immuniteetin myös isorokkoa vastaan.
Variola minor on Variola-viruksen kannoista harvinaisempi ja kuolleisuudeltaan huomattavasti pienempi. Vaikka kannat ovat sekä patogeneettisesti että itämisajaltaan samankaltaiset, kuubankutinan kuolleisuus jää noin yhteen prosenttiin, kun se isorokolla on keskimäärin 30 prosenttia.
Koska kuubankutina heikentää yleiskuntoa selkeästi vähemmän kuin isorokko, siihen sairastuneet pääsevät pikemmin jalkeille ja voivat sen takia myös levittää tartuntaa nopeammin. Tästä syystä Variola minor levisi 1900-luvun alussa monin paikoin viruksen hallitsevaksi kannaksi, minkä ansiosta kuolleisuus nopeasti väheni.
Kuubankutina saatiin isorokon tavoin hävitetyksi luonnosta 1960-luvun maailmanlaajuisella kampanjalla. Tauti julistettiin hävitetyksi maapallolta toukokuussa 1980.lähde?