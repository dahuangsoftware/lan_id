Kaari Martin (s. 13. maaliskuuta 1972 Helsinki) on suomalainen tanssija, pedagogi ja koreografi. Hän on tullut tunnetuksi flamencotanssiteoksistaan, jossa on vaikutteita nykytanssista. Martinin johtama tanssiryhmä Compañía Kaari Martin on yksi menestyneimpiä Espanjan ulkopuolelta tulleita nykyflamencoryhmiä.
Kaari Martin on ainoa ykköspalkinnolla palkittu ulkomaalainen koreografi flamencon tärkeimmässä koreografiakilpailussa Certamen de Coreografía de Danza Española y Flamencossa.


== Ura ==
Compañía Kaari Martinin teoksia ovat mm. Bernarda Alban talo (Lorcan näytelmästä 2001), La Kalevala (2003), Jöröjukka (2004), Kerro minulle sade (2006), Kaksi unta yhdessä (2007), Peppi Pitkätossu (2009), Korppi ja kello (2010) sekä Punainen nainen (2013). Tanssijana levytyksellä Roni Martin & Jukka Orma Tanssiinkutsu, lauluja Pentti Saarikosken runoihin. Martin on toiminut pedagogina Suomessa muun muassa Teatterikorkeakoulussa, Kansallisoopperan balettioppilaitoksessa, ja Helsingin konservatoriossa sekä Baltiassa ja Pohjoismaissa, muun muassa Tukholman Danshögskolanissa. Pohjoismaisen Flamencofestivaalin taiteellisen johtokunnan Suomen edustaja.
Kesäkuussa 2006 Compañia Kaari Martinin teos "Kerro minulle sade" palkittiin Madridin koreografiakilpailussa kolmannella palkinnolla, se oli ensimmäinen kilpailun viisitoistavuotisen historian aikana palkittu ulkomaalainen teos. Vuonna 2007 "Kerro minulle sade" kutsuttiin Madridiin "La otra mirada del flamenco" -sarjaan, jossa se sai erityisesti huomiota osakseen ensimmäisenä kansainvälisenä esityksenä sarjan 12-vuotisessa historiassa, jossa on aiemmin nähty useita Espanjan nimekkäimpiä esiintyjiä. Vuoden 2009 Helsingin Juhlaviikoilla Kansallisoopperassa esitettiin Kaari Martinin koreografia Peppi Pitkätossu. Martin myös tanssi teoksen nimiroolin.
Peppi Pitkätossun musiikki palkittiin helmikuussa 2010 Thalia-gaalassa Vuoden teatterimusiikkiteko-palkinnolla.
Vuonna 2010 Kaari Martin toteutti yhdessä Kansallisbaletin tähtitanssijan Minna Tervamäen kanssa paljon huomiota saaneen koreografian Sibeliuksen viulukonserttoon. Vuonna 2011 he myös esittivät teosta yhdessä viulisti Pekka Kuusiston kanssa.
Joulukuussa 2012 Compañía Kaari Martinin Korppi ja kello-teos voitti kolme pääpalkintoa maailman tärkeimmässä koreografiakilpailussa flamencossa. Kaari Martin voitti pääpalkinnon parhaasta soolokoreografiasta, Roni Martin parhaasta musiikista ja Erika Turunen parhaasta puvustuksesta. Koskaan aiemmin ei ole ulkomainen ryhmä vienyt kilpailun ykköspalkintoa.  
Vuonna 2013 Martin sai Suomen kulttuurirahaston palkinnon merkittävästä kulttuuriteosta ja suomalaisen flamencon voittokulusta.


== Koreografioita ==
Flamencotanssijattaren muotokuva (2000)
Bernarda Alban talo, Katja Lundénin kanssa (2001)
La Kalevala Tove Djupsjöbackan kanssa (2003)
Maailmasta (2004)
Jöröjukka (Helsingin Juhlaviikot 2004)
koreografia Manuel de Fallan musiikkiin Dalhalla Sinfoniettan säestyksellä (2005)
Kerro minulle sade (2006)
Lumotut (Danza Flamenca 2006)
Kaksi unta yhdessä (2007)
Pieni Merenneito (2007)
Olé Piazzolla! (2008)
Peppi Pitkätossu (Helsingin Juhlaviikot 2009)
On a String -tulkinta Sibeliuksen viulukonsertoon, Minna Tervamäen kanssa (2010)
Korppi ja kello / The Raven (2010)
Punainen Nainen / La Femme Rouge (2013)


== Lähteet ==


== Aiheesta muualla ==
Compañía Kaari Martin
Korppi-teoksen arvostelu Liikekieli.comissa: "Mykistävän hieno soolo!", 4.10.2011
Peppi Pitkätossu, Kouvolan Sanomat 28.5.2010
Peppi Pitkätossu, Helsingin Juhlaviikot 2009, Helsingin Sanomat 25.8.2009
Compañía Kaari Martin: Olé Piazzolla!, Helsingin Sanomat, 20.3.2008
Compañía Kaari Martin: Jöröjukka, Helsingin Sanomat 3.9.2004