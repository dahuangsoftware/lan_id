Christmas, with Love on englantilaisen laulaja-lauluntekijän Leona Lewisin joulualbumi ja neljäs studioalbumi. Sen julkaisivat Syco Music ja RCA Records 29. marraskuuta 2013. Albumin työstäminen alkoi helmikuussa 2013, ja sen tuottivat Richard Stannard, Ash Howes sekä Lewis itse. Christmas, with Love sisältää seitsemän tunnettua joululaulua ja kolme uutta kappaletta.
Arvostelut albumista olivat pääasiassa myönteisiä, ja niissä kaikissa kehuttiin sen kolmea uutta kappaletta. Albumia muun muassa kehuttiin ”yhdeksi parhaista nykyajan joulualbumeista”. Julkaisuviikollaan Christmas, with Love ylsi sijalle 25 Britannian albumilistalla, ja se on julkaisuviikollaan Lewisin huonoiten sijoittunut albumi. Seuraavalla viikolla albumi nousi sijalle 13, joka oli sen korkein sijoitus.
Albumin single ”One More Sleep” julkaistiin 5. marraskuuta. Lewis markkinoi singleä useissa eri tilaisuuksissa ja single sijoittui kolmannelle sijalle Britannian singlelistalla. ”One More Sleep” on Lewisin menestynein kappale vuoden 2009 jälkeen, jolloin hänen toisen studioalbuminsa single ”Happy” oli singlelistan toisena.


== Taustaa ==
Helmikuussa 2013 Lewisin levy-yhtiön Sycon edustaja ilmoitti, että Lewis aloittaa kappaleiden tekemisen neljännelle studioalbumilleen, joka julkaistaan vuoden 2013 lopulla. Lewis paljasti heinäkuussa sen olevan joulualbumi. Hän kertoi nauhoittavansa motown-vaikutteisia klassikkolauluja ja albumilla olevan myös uutta materiaalia. Lewis kuvaili kappaleiden valitsemista albumille helpoksi, koska tiesi, mitä lauluja halusi siihen sisällyttää. Hän sanoi: "Ne kaikki ovat joululauluja, joita rakastan ja joita olen aina kuunnellut."
Lewis antoi marraskuussa 2013 haastattelun Billboard-lehdelle, jossa hän kertoi miettineensä joulualbumin tekoa jo jonkin aikaa, muttei uskonut julkaisevansa sellaista vuonna 2013. Albumin nauhoittaminen alkoi kesällä 2013 Brightonissa. Sen kansikuva paljastettiin marraskuun alussa. Kanteen on otettu vaikutteita 1960-luvun albumeiden kansista. Siinä on yhdeksän kuvaa, joissa Lewis poseeraa jouluisten esineiden kanssa. Lewis antoi lokakuussa 2013 lausunnon: ”En malta odottaa tulevaa joulua ja näiden laulujen esittämistä. Minulla on ollut todella hauskaa uuden albumin levyttämisessä ja se varmasti kuuluu levyn lauluissa. Odotan innolla jouluilon levittämistä.”


== Kappaleet ==

Lewis paljasti albumin kappalelistan 4. marraskuuta 2013. Se sisältää kolme täysin uutta joululaulua, joiden kaikkien tekemiseen Lewis on osallistunut, ja seitsemän coverversiota tunnetuista joulukappaleista. Lewisin mukaan albumin musiikki on saanut inspiraationsa motownmusiikista, mutta se ei kuitenkaan ole täysin tyylilajille uskollinen.
Albumin ensimmäinen kappale on sen single, ”One More Sleep”. Laulussa Lewis laskee päiviä jouluun ja siihen, että näkee taas poikaystävänsä. (“Cause I got five more nights of sleeping on my own/ Four more days until you’re coming home/ Three more dreams of you and mistletoe/ Two more reasons why I love you so.”) Kappale sai positiivista palautetta kriitikoilta. Popjusticen musiikkitoimittaja kehui sen sanoituksen rakennetta erinomaiseksi ja musiikkisivusto Idolatorin toimittajan mielestä sen sointi on ”hurmaavan vanhanaikainen”. Toinen kappale, energinen ja big band -tyylinen ”Winter Wonderland”, jatkaa edellisen raidan retrosointia. Music Timesin toimittaja Carolyn Menyes kehui Lewisin vahvaa ääntä, joka ei kuitenkaan hukuta alleen soittimia. Kolmantena oleva ”White Christmas” on yksi kaikkien aikojen tunnetuimmista joululauluista. Lewis coveroi albumille Otis Reddingin version kappaleesta, joka poikkeaa hieman normaaliversiosta.
”Your Hallelujah” on ”koskettavan kaunis” kappale, jonka artisti on omistanut edesmenneelle isoäidilleen. Sen sanoituksessa lohdutetaan kuolemaa lähestyvää ystävää. Lewisin mukaan kappaleen aihe ei ole normaali aihe joululauluun, mutta silti sydäntälämmittävä. Viides raita on cover Darlene Loven tunnetusta kappaleesta, ”Christmas (Baby Please Come Home)”. Female Firstin toimittaja kehui kappaleen olevan ”fantastinen ja piristävä” versio alkuperäisestä. The Guardianin toimittaja kuitenkin kutsui kappaletta ”Winter Wonderlandin” ohella turhaksi ja tarpeettomaksi. "Mr Right" on albumin kolmas ja viimeinen täysin uusi, ”hauska ja flirttaileva” joululaulu. Kappaleessa Lewis toivoo löytävänsä täydellisen miehen itselleen jouluksi. Seitsemäs kappale, ”O Holy Night”, on kitarajohtoinen versio alkuperäisestä kappaleesta. Viimeinen nopea kappale on Roy Woodin kuuluisa joululaulu, ”I Wish It Could Be Christmas Everyday”. Entertainment Focusin toimittaja kirjoitti, että kappale yllättäen toimii Lewisin laulamana. Albumin päättää kaksi klassikkoa, ”Ave Maria” ja ”Silent Night”. Ave Maria on single ohella albumin tunnetuin ja eniten positiivista palautetta saanut kappale. Female Firstin kriitikko kirjoitti: ”Leona on tunnistamaton, ja jos kuvittelit, ettei hänen äänensä voisi kuulostaa enää yhtään paremmalta - olit väärässä.” Lewis itse on kertonut, että on alun perin saanut klassisen laulun koulutuksen. Alun perin hänen oli tarkoitus luoda myös uraa oopperalaulajana, mutta suuntautui myöhemmin popmusiikkiin.


== Markkinointi ==
Lewis esiintyi marraskuun 9. päivänä 2013 Regent Streetin jouluvalojensytyksessä. Tapahtumassa esiintyivät myös Passenger ja Eliza Doolittle. Perjantaina 22. marraskuuta Lewis nähtiin Sveitsissä, Energy Stars For Free-konsertissa. Hän esitti kappaleet ”Bleeding Love”, ”One More Sleep” ja ”O Holy Night”. Marraskuun 29. päivänä Leona Lewis esitti kappaleen ”Winter Wonderland” ensimmäistä kertaa englantilaisessa aamuohjelmassa Daybreak. Lewistä myös haastateltiin ohjelmassa. Seuraavan päivän iltana hän esiintyi Lontoon G-A-Y-klubilla. Marraskuun aikana Lewis kiersi Iso-Britannian radioasemia sekä antoi aikakauslehdille, kuten Heatille, Radarille ja Daily Mirrorille haastatteluja. 12 päivää ennen albumin julkaisua Lewis julkaisi kotisivuillaan kalenterin, jossa voi joka päivä kuulla yhden albumin kappaleista ja nähdä yllätyskuvan tai -videon.
Lewisin kolmatta studioalbumia, Glassheartia, ei julkaistu Pohjois-Amerikassa. Joulualbumi sen sijaan julkaistiin, ja Lewis palasi muutaman vuoden tauon jälkeen markkinoimaan musiikkiaan Yhdysvaltoihin. Häntä haastateltiin 4. joulukuuta NBC:n Today-aamuohjelmassa. Saman päivän iltana hän esitti kolme kappaletta albumiltaan ”Rockefeller Center Christmas Tree” -tapahtumassa. Seuraavana päivänä Lewis lauloi singlen ”One More Sleep” Live with Kelly and Michael -ohjelmassa. Lewis esiintyi joulukuun 8. päivänä Ison-Britannian X Factorissa, jossa lauloi singlen ”One More Sleep” ja kappaleen ”White Christmas” Xtra Factorissa.


== Single ==

”One More Sleep” julkaistiin albumin ensimmäisenä singlenä 5. marraskuuta 2013 Yhdysvalloissa. Iso-Britanniassa single julkaistiin joulukuun ensimmäisenä päivänä. ”One More Sleep” sijoittui Iso-Britannian singlelistalla sijalle kolme ja oli Lewisin kymmenes top 10 -kappale ja Lewisin parhaiten sijoittuneen kappaleen vuoden 2009 julkaistun ”Happyn” jälkeen.


== Vastaanotto ==
Christmas, with Love sai kriitikoilta pääosin positiivisia arvioita. Poikkeuksen positiivisiin arvioihin teki The Guardianin Alexix Petridis ja Virgin Median Ian Gittins. The Guardian antoi albumille kaksi tähteä viidestä. Toimittaja kuitenkin kehui ”Your Hallelujah”-, ”Mr Right”- ja ”One More Sleep” -kappaleita, jotka ovat täysin uusia joululauluja. Lähes kaikissa arvioissa kiiteltiin The Guardianin tavoin kolmea uutta kappaletta.
Entertainment Focusin kriitikko Pip Ellwood kirjoitti Lewisin kuulostavan ”yksinkertaisesti upealta”. Parhaan palautteen kaikista albumin kappaleista sai ”Ave Maria”, jonka lähes kaikki kriitikot ovat nostaneet kohokohdaksi singlen ohella. Allmusic antoi albumille neljä tähteä ja kommentoi sen olevan ”yksi nykyajan parhaista joulualbumeista.” Female Firstin kriitikko päätti myönteisen arvionsa näihin sanoihin: ”Hän on kajoamassa Mariah Careyn reviirille, ja jos hänellä on onnea, hän tulee saamaan sen menestyksen ja uuden mahdollisuuden, jonka hän ansaitsee.”


=== Arvostelut ===
AllMusic: 
Entertainment Focus: 
Female First: 
The Guardian: 
Knoxville: 
Renowned for Sound: 
Virgin Media: 


== Kappaleet ==


== Listasijoitukset ==


== Julkaisu ==


== Lähteet ==