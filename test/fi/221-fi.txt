Pascal Martinot-Lagarde (s. 22. syyskuuta 1991) on ranskalainen pika-aitajuoksija.
Martinot-Lagarde voitti juniorien maailmanmestaruuden 110 metrin aitajuoksussa alle 20-vuotiaiden MM-kisoissa 2010. Hän saavutti 60 metrin aidoissa pronssia Istanbulin MM-hallikilpailuissa 2012 ja Göteborgin sisäratojen EM-kilpailuissa 2013. Moskovan MM-kilpailuissa 2013 hän karsiutui 110 metrin aitajuoksun alkuerissä. Sopotin MM-hallikilpailuissa 2014 hän sai 60 metrin aitajuoksussa hopeaa. Zürichin EM-kisoissa 2014 Martinot-Lagarde sai 110 metrin aitajuoksussa pronssia, kun kolmanneksi tullut Dimitri Bascou hylättiin ratarikon vuoksi.
Martinot-Lagarde voitti sisäratojen Euroopan-mestaruuden 60 metrin aitajuoksussa Prahassa 2015 ajalla 7,49. Pekingin MM-kilpailuissa hän sijoittui 110 metrin aitajuoksussa neljänneksi. Hän sai Portlandin MM-hallikilpailuissa 2016 hopeaa 60 metrin aitajuoksussa ajalla 7,46. Rio de Janeiron olympialaisissa 2016 hän oli neljäs ajalla 13,29.
Sisäratojen EM-kilpailuissa Belgradissa 2017 Martinot-Lagarde voitti hopeaa 60 metrin aitajuoksussa ajalla 7,52.
Martinot-Lagarden ennätys 110 metrin aidoissa on Monacon Timanttiliigan osakilpailuissa 18. heinäkuuta 2014 syntynyt 12,95. Tulos on myös Ranskan ennätys. 60 metrin aidoissa Martinot-Lagarden ennätys on 7,45.


== Lähteet ==


== Aiheesta muualla ==
Pascal Martinot-Lagarde IAAF:n tietokannassa (englanniksi)