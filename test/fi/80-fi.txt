Sauronin Suu (engl. the Mouth of Sauron) on kuvitteellinen hahmo J. R. R. Tolkienin kirjassa Taru sormusten herrasta. Sauronin Suu esiintyy ainoastaan Kuninkaan paluun luvussa ”Musta portti aukeaa”.


== Sauronin Suu kirjoissa ==
Sauronin Suu oli musta númenorilainen eli pimeyden voimien puolelle astunut Númenorin saaren asukas. Tosin ei tiedetä, oliko hän alkuperäinen númenorilainen vai heidän jälkeläisensä. Sauronin Suu oppi Sauronilta taikuutta ja kohosi lopulta hänen linnoituksensa Barad-dûrin komentajaksi ja Sauronin sanansaattajaksi. Hän oli palvellut Sauronia niin pitkään, ettei muistanut enää omaa nimeään. Hän oli viekas ja julma, eivätkä edes örkit olleet hänen vertaisiaan julmuudessa. Sauronin Suu pukeutui mustiin vaatteisiin ja hänellä oli korkea kypärä. Suu ratsasti mustalla suurella hevosella, jonka pää muistutti kalloa.
Kun Lännen Armeija saapui Mustalle Portille, Sauron lähetti Suun neuvottelemaan puolestaan. Sauronin Suu loukkasi Aragornia, mutta pelästyi Aragornin katsetta. Sauronin Suu puhui Gandalfille ja näytti kaikkien kauhuksi Frodolle kuuluneen mithril-paidan, haltiaviitan ja Samille kuuluneen miekan. Todellisuudessa he olivat ryöstäneet Frodolta nämä esineet, kun hän oli ollut vankina Cirith Ungolin tornissa. Sauronin Suu valehteli ja väitti Frodon olevan Barad-dûrissa kidutettavana. Hän vaati, että Frodon vapauttamista vastaan Gondorin ja Rohanin olisi alistuttava Sauronin valtaan. Hänelle itse annettaisiin vastapalvelukseksi uskollisuudesta Rautapiha. Kun Gandalf pyysi nähdä Frodon, Sauronin Suu kieltäytyi. Gandalf otti Frodolle ja Samille kuuluneet esineet ja hylkäsi Sauronin vaatimukset. Raivostunut Sauronin Suu ratsasti takaisin Mustalle Portille ja lähetti Mordorin joukot Lännen Armeijan kimppuun.
Sauronin Suun kohtaloa ei ole kerrottu. Luultavasti hän epäselvästi kuoli Mustan portin taistelussa.


== Sauronin Suu elokuvissa ==
Peter Jacksonin Taru sormusten herrasta -elokuvatrilogiassa Sauronin Suu esiintyy ainoastaan Kuninkaan paluun Special Extended Edition -versioon lisätyssä kohtauksessa. Hahmoa näyttelee Bruce Spence. Elokuvassa Sauronin Suun kypärässä lukee cirth-riimuilla "Lammen Gorthaur", mikä merkitsee "Sauronin ääntä". Gorthaur on Silmarillionissa Sauronin haltioilta saama nimitys. Elokuvassa Aragorn tappaa Sauronin Suun katkaisemalla hänen päänsä irti Andurílilla.
Sauronin Suu on esiintynyt myös Jules Bassin ja Arthur Rankinin vuoden 1980 piirroselokuvassa The Return of the King, jossa häntä ääninäytteli Don Messick.


== Sauronin Suu roolipeleissä ==
Keski-Maa-roolipelissä Sauronin Suun nimi on Urzahil, mutta nimi ei ole Tolkienin keksimä.


== Aiheesta muualla ==
Tietoa Sauronin Suusta The Encyclopedia of Ardassa
Tietoa Sauronin Suusta TheOneRing.netissä