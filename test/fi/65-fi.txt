Ruskomangusti (Salanoia concolor) on noin 40 cm:n mittainen (josta hännän osuus 15–20 cm) ja 800 g:n painoinen Madagaskarin koillisosissa elävä petoeläin. Sen turkki on pääväriltään punaruskea, mutta seassa on myös mustaa ja keltaista karvaa.
Ruskomangustit lepäävät yön kaivamassaan tai omimassaan tunnelissa tai ontossa puussa. Päivällä ne etsivät etenkin hyönteisiä, mutta myös sammakkoeläimiä, matelijoita ja jopa pikkunisäkkäitä ja lintuja. Ruskomangustit syövät linnun munan sisällön, jonka ne saavat esiin ottamalla munan takajalkojensa väliin ja paiskaamalla sen taaksepäin kiveä tai puuta vasten.
Ruskomangustit elävät pareittain. Pari merkitsee reviirinsä perärauhasten eritteellä. Ruskomangustin lisääntymisestä ei tiedetä juuri muuta kuin se, että naaras saa kerrallaan vain yhden poikasen. Laji on vaarantunut elinympäristön tuhoutumisen takia.
Ruskomangusti luokiteltiin aiemmin Salanoia-suvun ainoaksi lajiksi. 2000-luvulla Madagaskarin keskiosista kuitenkin löydettiin tieteelle aiemmin tuntematon nisäkäslaji, Salanoia durrelli, joka osoittautui ruskomangustin lähisukulaiseksi ja sijoitettiin sen kanssa samaan sukuun.


== Lähteet ==