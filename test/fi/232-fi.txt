Petronas Towers eli Petronas Twin Towers ovat vuonna 1998 valmistuneet 452 metrin korkuiset pilvenpiirtäjät Kuala Lumpurissa. Ne olivat maailman korkeimmat rakennukset vuoteen 2004 asti, jolloin Taipei 101 valmistui. Ne ovat yhä maailman korkeimmat kaksoistornit ja jäävät 1900-luvun korkeimmiksi rakennuksiksi.
Malesian kansallisen öljy- ja kaasuyhtiön mukaan nimensä saaneet tornit suunnitteli arkkitehti César Pelli. Rakennuksissa on 88 kerrosta. Niiden yläpuolellle kohoaa vielä 74 metriä korkea piikkimäinen torni joka kasvattaa rakennuksen kokonaiskorkeuden 452 metriin. Tornit on rakennettu pääosin betonista ja lasista, koska Malesialla ei ollut mahdollisuutta valmistaa tarvittavaa määrää terästä torneihin. Niiden ulkonäkö on suunniteltu islamilaiset perinteet huomioon ottaen, vaikka perusrakenne on peräisin Chicagoon suunnitellusta, rakentamatta jääneestä tornista. Tornien 42. ja 43. kerroksen välissä on silta, joka on 170 metrin korkeudessa ja 58 metrin pituinen. Torneissa on tavaratalo, konserttisali ja useiden yritysten toimistoja. Rakennusten ulkopuolella on KLCC-puisto, jossa on muun muassa lenkkeilypolkuja ja leikkipuisto.
"Hämähäkkimiehenä" tunnettu ranskalainen Alain Robert kiipesi torniin vuonna 2009, yritettyään aikaisemmin 2007 ja 1998. Tornit ovat merkittävässä osassa myös Sean Conneryn ja Catherine Zeta-Jonesin tähdittämässä elokuvassa Ansa viritetty sekä tietokonepelissä Hitman 2 ja Just Cause 2. ne näkyvät myös televisiosarjan 24 ensimmäisessä jaksossa sekä elokuvissa Fair Game ja Independence Day: Uusi uhka.


== Lähteet ==


== Aiheesta muualla ==

Structurae: Petronas Towers
360 asteen panoraamakuva tornien ympäristöstä