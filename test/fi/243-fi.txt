Joel Julius Ilmari Pohjanpalo (s. 13. syyskuuta 1994, Helsinki) on suomalainen jalkapalloilija, joka pelaa hyökkääjänä Saksan Bundesligan Bayer Leverkusenissa ja Suomen A-maajoukkueessa.
Pohjanpalo nousi HJK:n edustusjoukkueeseen kaudella 2011, kun hän teki Kakkosessa Klubi 04:n riveissä ennätykselliset 33 maalia. HJK:ssa Pohjanpalo voitti Suomen mestaruuden 2012 ja oli mukana Suomen mestaruuden voittaneessa joukkueessa 2013. Syyskuussa 2013 Pohjanpalo siirtyi lainasopimuksella saksalaiseen Leverkuseniin, josta edelleen lainalle VfR Aaleniin ja Fortuna Düsseldorfiin. Maaliskuussa 2016 Leverkusen käytti lainasopimuksen osto-option ja Pohjanpalo siirtyi pysyvästi Leverkuseniin yhdellä HJK:n seurahistorian merkittävimmistä siirtosummista.
A-maajoukkueessa Pohjanpalo debytoi jo 18-vuotiaana vuonna 2012 Kyprosta vastaan. Ensimmäisen A-maaottelumaalin Pohjanpalo teki vuonna 2014 Unkaria vastaan, ja hän vakiinnutti paikkansa maajoukkueen vakiomiehistössä vuoden 2014 aikana. Pohjanpalo on ollut maajoukkueen runkopelaaja EM-karsinnoista 2014–15 alkaen.
Helsingin Sanomat valitsi Pohjanpalon vuoden lupaavaksi urheilijaksi 2011, ja kauden 2012 päätteeksi Pohjanpalo valittiin Veikkausliigan vuoden tulokkaaksi.


== Seurajoukkueet ==


=== HJK ===
Joel Pohjanpalon pelaajaura aikuisten tasolla alkoi kaudella 2010, kun hän debytoi HJK:n Ykkösessä pelanneessa reservijoukkue Klubi 04:ssä. Varsinaisen läpimurtokauden aikuisten tasolla Pohjanpalo pelasi seuraavalla kaudella, kun hän pelasi Klubi 04:n riveissä 23 Kakkosen ottelua ja teki niissä 33 maalia. Pohjanpalo sivusi Kakkosen yhden kauden maaliennätystä ja teki kauden aikana viisi hattutemppua. Pohjanpalo pääsi debytoimaan kauden 2011 päätteeksi myös Veikkausliigassa, kun Antti Muurinen nosti hänet 17-vuotiaana HJK:n avauskokoonpanoon 26. lokakuuta ottelussa RoPS–HJK. Pohjanpalo valittiin kauden jälkeen Kakkosen A-lohkon kauden 2011 parhaaksi pelaajaksi sekä Helsingin Sanomien vuoden 2011 lupaavaksi urheilijaksi.
Pohjanpalo teki joulukuussa 2011 kauteen 2015 kestävän jatkosopimuksen HJK:n kanssa. Kausi 2012 alkoi sensaatiomaisesti, kun Pohjanpalo teki kauden avausottelussa kolme maalia vajaassa kolmessa minuutissa IFK Mariehamnia vastaan. Se oli Veikkausliigan uusi ennätys. Pohjanpalo vakiinnutti paikkansa HJK:n avauskokoonpanossa ja hän pelasi yhteensä 28 liigaottelua, joista 23 avauskokoonpanossa. Pohjanpalo oli HJK:n toiseksi paras maalintekijä 11 liigamaalillaan. Mestarien liigan ja Eurooppa-liigan karsinnoissa Pohjanpalo pelasi neljässä ottelussa, joissa hän teki kolme maalia. HJK voitti kauden päätteeksi neljännen kerran peräkkäin Veikkausliigan ja Suomen mestaruuden, ja se pääsi taas seuraavalla kaudella Mestarien liigan karsintoihin. Pohjanpalo valittiin kauden päätteeksi Veikkausliigan vuoden 2012 tulokkaaksi.
HJK lähti kauteen 2013 suurin odotuksin uuden valmentajan Sixten Boströmin ja nimekkäiden vahvistusten johdolla. Pohjanpalon kanssa peliajasta saapui kilpailemaan Mikael Forssell. Pohjanpalo pelasi elokuun loppuun mennessä yhteensä 21 ottelua, joista 13 avauskokoonpanossa. Hän teki otteluissa viisi maalia. Pohjanpalo pelasi myös kahdessa Mestarien liigan karsintojen ottelussa. HJK voitti kauden päätteeksi viidennen peräkkäisen Veikkausliigan ja Suomen mestaruuden.


=== Bayer Leverkusen ===
Joel Pohjanpalo siirtyi syyskuussa 2013 vuoden lainasopimuksella Saksan Bundesligassa pelanneeseen Sami Hyypiän valmentamaan Bayer Leverkuseniin. Sopimus sisälsi myös osto-option. Pohjanpalo jatkoi Leverkusenista edelleen lainalle 2. Bundesligassa pelanneeseen VfR Aaleniin. Pohjanpalo debytoi 2. Bundesligassa 18. lokakuuta 2013 ottelussa VfR Aalen–Arminia Bielefeld. Ensimmäisen maalin 2. Bundesligassa Pohjanpalo teki 7. helmikuuta 2014 ottelussa VfR Aalen–Erzgebirge Aue, kun hän teki Aalenin 1–1-tasoituksen 2–2-tasapeliin päättyneessä ottelussa. Pohjanpalo pelasi kaudella 2013–2014 yhteensä 22 ottelua, joista 13 avauskokoonpanossa. Hän oli viidellä maalilla joukkueen toiseksi paras maalintekijä. VfR Aalen oli sarjassa kauden päätteeksi 11.

Pohjanpalo teki huhtikuussa 2014 vuoteen 2018 ulottuvan jatkosopimuksen HJK:n kanssa ja samalla lainasopimusta Leverkusenin kanssa jatkettiin kahdella vuodella. Sopimukseen sisältyi osto-optio. Uuden sopimuksen myötä Pohjanpalo siirtyi edelleen lainalle 2. Bundesligassa pelanneeseen Fortuna Düsseldorfiin. Pohjanpalo debytoi Fortunassa 1. elokuuta 2014 ottelussa Fortuna Düsseldorf–Eintracht Braunschweig, ja hän vakiinnutti paikkansa Fortunan avauskokoonpanossa. Ensimmäisen maalin Fortunalle 2. Bundesligassa Pohjanpalo teki 21. syyskuuta 2014 ottelussa Fortuna Düsseldorf–FC Heidenheim, kun hän ratkaisi 3–2-maalillaan voiton Fortunalle. Pohjanpalo onnistui maaliteossa myös seuraavissa kolmessa ottelussa ja hänet valittiin 2. Bundesligan lokakuun pelaajaksi. Pohjanpalo pelasi yhteensä 29 ottelua, joista 19 avauskokoonpanossa. Pohjanpalo oli 11 maalilla joukkueen toiseksi paras maalintekijä. Fortuna oli syyskaudella sarjassa parhaimmillaan toinen ja joukkue taisteli noususta Bundesligaan, mutta lopullinen sijoitus kaudella 2014–2015 oli kymmenes.
Pohjanpalo jatkoi lainalla Fortunassa kaudella 2015–2016. Joukkue lähti kauteen uuden valmentajan Frank Kramerin johdolla, kun edellisen kauden valmentaja Oliver Reck sai potkut kesken heikosti menneen kevätkauden. Fortunan ja Pohjanpalon kausi alkoi kuitenkin alavireisesti, kun joukkue oli heikoimmillaan sarjan viimeinen ja Pohjanpalo onnistui maalinteossa vasta joulukuussa. Fortuna vaihtoi jälleen valmentajaa, ja joulukuussa uudeksi valmentajaksi nimitettiin Marco Kurz. Pohjanpalo pelasi kauden aikana yhteensä 26 ottelua, mutta kevätkaudella peliaika väheni ja hän oli avauskokoonpanossa vain kolme kertaa. Maaleja syntyi kauden aikana kaksi. Myös Kurz sai vielä loppukauden aikana potkut, mutta Fortuna onnistui säilyttämään sarjapaikkansa kolmen pisteen erolla karsijan paikkaan. Fortunan lopullinen sijoitus 2. Bundesligassa oli 14.
Leverkusen ilmoitti maaliskuussa 2016 käyttävänsä Pohjanpalon lainasopimukseen sisältyneen osto-option, ja Pohjanpalo teki seuran kanssa kahden vuoden sopimuksen. HJK ja Leverkusen eivät julkistaneet siirtosummaa, mutta HJK kuvaili sitä yhdeksi seurahistorian merkittävimmistä. Pohjanpalo debytoi Bundesligassa 27. elokuuta 2016 ottelussa Mönchengladbach–Leverkusen. Pohjanpalo teki maalin ensimmäisessä ottelussaan ja hattutempun heti seuraavassa ottelussa kotidebyytissään Hamburger SV:tä vastaan. Pohjanpalo tuli kentälle molemmissa otteluissa vaihtopelaajana. Mestarien liigassa Pohjanpalo debytoi 14. syyskuuta 2016 ottelussa Leverkusen–TsSKA.


== Maajoukkue ==
Joel Pohjanpalo debytoi ikäluokkansa (1994) maajoukkueessa 14-vuotiaana 25. elokuuta 2009 Norsjössä pelatussa maaottelussa Ruotsi–Suomi. Pohjanpalo pelasi oman ikäluokkansa maajoukkueessa 23 maaottelua ja vuotta vanhempien (1993) maajoukkueessa 10 maaottelua. Poikien maaotteluissa hän teki yhteensä 10 maalia.
Alle 21-vuotiaiden maajoukkueessa Pohjanpalo debytoi 17-vuotiaana 5. kesäkuuta 2012 Ptujissa pelatussa maaottelussa Slovenia–Suomi. Pohjanpalo kuului debyyttinsä jälkeen Suomen vakiomiehistöön vuoden 2013 alle 21-vuotiaiden EM-kisojen karsintaotteluissa. Pohjanpalo pelasi 11 nuorten maaottelua, ja hän teki niissä kaksi maalia.


=== MM-karsinnat 2012–13 ===
A-maajoukkueessa Pohjanpalo debytoi jo 18-vuotiaana, kun Mixu Paatelainen vaihtoi hänet Teemu Pukin tilalle 14. marraskuuta 2012 Nikosiassa pelatussa maaottelussa Kypros–Suomi. Debyytistään huolimatta Pohjanpalo pelasi vuoden 2014 MM-kisojen karsintojen aikana pääasiassa alle 21-vuotiaiden maajoukkueessa.


=== EM-karsinnat 2014–15 ===
Odotukset vuoden 2016 EM-kisojen karsintoja kohtaan olivat suuret, kun lopputurnaukseen pääsi ensimmäistä kertaa 24 maata. Pohjanpalo pelasi neljässä vuoden 2016 EM-kisojen karsintoihin valmistavassa ottelussa, ja ensimmäisen A-maaottelumaalin hän teki 5. maaliskuuta 2014 Győrissä pelatussa maaottelussa Unkari–Suomi. Ensimmäisen arvokisojen karsintaottelun Pohjanpalo pelasi 7. syyskuuta 2014, kun Paatelainen vaihtoi Pohjanpalon Pukin tilalle Tórshavnissa pelatussa karsintaottelussa Färsaaret–Suomi. Pohjanpalo tuli kentälle vaihtopelaajana myös muissa syksyn 2014 karsintaotteluissa. Suomen hävittyä neljä karsintaottelua peräkkäin päävalmentaja Mixu Paatelainen sai potkut kesäkuussa 2015, ja loppuvuoden maajoukkueen päävalmentajana toimi Markku Kanerva. A-maajoukkue vaihtoi Kanervan alaisuudessa 4–3–2–1-ryhmityksen perinteiseen 4–4–2-ryhmitykseen, ja Pohjanpalo aloitti syksyn 2015 neljästä karsintaottelusta kolme avauskokoonpanossa. Maaleja syksyn karsintaotteluissa syntyi myös kolme. Suomi jäi vuoden 2016 EM-kisojen karsintalohkossaan neljänneksi Pohjois-Irlannin, Romanian ja Unkarin jälkeen. Lohkossa Suomen taakse jäivät Färsaaret ja Kreikka. Pohjanpalo pelasi kaikissa Suomen kymmenessä karsintaottelussa ja vuosina 2014–2015 yhteensä 16 maaottelua, joissa hän teki neljä maalia.


== Yksityiselämä ==
Pohjanpalon isä on Risto Pohjanpalo, joka työskentelee Kuusakosken yhteiskuntasuhteiden johtajana. Pohjanpalolla on Juuso-niminen veli. Pohjanpalon äidinisä on yleisurheilijana tunnettu Juhani Vuori.
Pohjanpalo kirjoitti ylioppilaaksi keväällä 2014 Mäkelänrinteen lukiosta.


== Saavutukset ==


=== Seurat ===
HJK
Veikkausliiga (2): 2012, 2013


=== Henkilökohtaiset ===
Kakkosen maalipörssi (1): 2011
Kakkosen A-lohkon kauden pelaaja (1): 2011
Helsingin Sanomien vuoden lupaava urheilija (1): 2011
Veikkausliigan vuoden tulokas (1): 2012
2. Bundesligan kuukauden pelaaja (1): 10/2014


== Tilastot ==


=== Kausi kaudelta ===
Tilanne 20. toukokuuta 2017.
2 Toinen sarjataso.3 Kolmas sarjataso.


=== A-maajoukkuemaalit ===
Tilanne 11. kesäkuuta 2017.
     MM- ja EM-karsintaotteluita


== Lähteet ==


== Aiheesta muualla ==

Joel Pohjanpalo Bayer Leverkusenin sivuilla
Joel Pohjanpalo Palloliiton sivuilla
Joel Pohjanpalo Transfermarktin sivuilla