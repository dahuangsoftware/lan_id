Alexander Bonsaksen (s. 24. tammikuuta 1987 Oslo, Norja) on norjalainen jääkiekkopuolustaja, joka pelaa Saksan DEL-liigan Iserlohn Roostersissa. Elite Prospects -sivuston Matias Strozykin mukaan yleispuolustajana tunnettu Bonsaksen on hyvä syöttämään ja luistelemaan, mutta myös melko fyysinen pelaaja, vaikka Bonsaksen ei ole kovin isokokoinen.


== Ura ==


=== Seuraura ===
Bonsaksen on Vålerenga IF:n kasvatti. Hän teki debyyttinsä Norjan pääsarjassa, GET-ligaenissa kaudella 2005–2006. Tulokaskausi toi Bonsaksenille 40 ottelussa tehot 0+3=3. Hän pelasi Vålerengassa neljä kautta, joista kolme päättyi Norjan-mestaruuteen (2006, 2007 ja 2009). Kaudella 2008–2009 Bonsaksen teki läpimurtonsa GET-liigassa, kun hän teki 45 ottelussa tehot 3+11=14.
Huhtikuussa 2009 Bonsaksen teki kahden vuoden sopimuksen Elitserien-joukkue MODO Hockeyn kanssa. Hän teki siellä kaudella 2009–2010 48 ottelussa tehot 0+2=2. Bonsaksen piipahti kauden aikana myös MODOn J20-joukkueessa kahden ottelun verran. Kaudesta 2010–2011 Bonsaksen pelasi ison osan lainalla HockeyAllsvenskanin IF Sundsvall Hockeyssa.
Heinäkuussa 2011 Bonsaken teki vuoden mittaisen sopimuksen Allsvenskan-joukkue Rögle BK:n kanssa. Hän oli nostamassa joukkuetta Elitserieniin keväällä 2012. Toukokuussa 2012 Bonsaksen teki Röglen kanssa kaksivuotisen jatkosopimuksen. Joukkue putosi kuitenkin kauden 2012–2013 päätteeksi takaisin Allsvenskaniin, eikä Bonsaksen jatkanut enää toista sopimuskauttaan Röglessä.
Kaudeksi 2013–2014 Bonsaksen palasi vuoden mittaisella sopimuksella kasvattajaseuraansa Vålerenga IF:ään. Hän teki GET-ligaenin yhden kauden piste-ennätyksensä tehoilla 5+24=29, joilla Bonsaksen jakoi liigan puolustajien pistepörssin kahdeksannen sijan kolmen muun pelaajan kanssa. Hän sijoittui kahdeksanneksi myös GET-ligaenin jäähypörssissä 110 minuutillaan. Elokuussa 2014 Bonsaksen teki Vålerengan kanssa vuoden mittaisen jatkosopimuksen. Hän pelasi kaudella 2014–2015 21 runkosarja- ja kuusi CHL-ottelua, kunnes Bonsaksen siirtyi marraskuussa loppukaudeksi SM-liigajoukkue Tapparaan. Bonsaksen halusi pois GET-ligaenista. Häntä oli viemeässä Suomeen Bonsaksenin kanssa Röglessä joukkuetoverina pelannut Lasse Kukkonen, joka oli tekemisissä SM-liigaan kytkökseen olleen agenttifirman kanssa. Bonsaksen voitti kauden päätteeksi SM-hopeaa. Helmikuussa 2015 hän teki Tapparan kanssa 1+1-vuotisen jatkosopimuksen. Kauden 2015–2016 päätteeksi hän voitti Suomenmestaruuden. Toukokuussa 2016 joukkue käytti Bonsaksenin sopimuksessa olleen option ja teki vuoden mittaisen jatkosopimuksen hänen kanssaan.
Bonsaksen voitti kaudella 2016–2017 koko SM-liigan puolustajien tehotilaston lukemalla +23, jolla hän jakoi myös Tapparan sisäisen tehotilaston voiton Jan-Mikael Järvisen kanssa. Bonsaksen voitti kauden päätteeksi Suomenmestaruuden. Kaudeksi 2017–2018 hän siirtyi vuoden mittaisella sopimuksella Saksan DEL-liigan Iserlohn Roostersiin.


=== Maajoukkueura ===
Bonsaksen edusti Norjaa Vancouverin olympiakisoissa 2010 ja Sotšin olympiakisoissa 2014. Hän voitti jälkimmäisen turnauksen jäähypörssin kahdeksalla minuutillaan. Bonsaksen pelasi myös MM-kilpailuissa vuosina 2009, 2010, 2011, 2012, 2013, 2014, 2015 ja 2017. Vuoden 2009 turnauksessa hän voitti Norjan sisäisen tehotilaston lukemalla +2. Bonsaksen pelasi myös Vancouverin olympiakisojen karsinnoissa.
Alle 20-vuotiaiden MM-kilpailuissa Bonsaksen pelasi vuosina 2006 ja 2007. Norja putosi vuonna 2006 I-divisioonaan. Bonsaksen pelasi myös alle 18-vuotiaiden I-divisioonan MM-kilpailuissa vuonna 2005, jolloin hän voitti B-lohkon kultaa.


== Muuta ==
Bonsaksen seurustelee lumilautailija Silje Norendalin kanssa.


== Tilastot ==


== Lähteet ==
Alexander Bonsaksen The Internet Hockey Databasessa (HockeyDB.com) (englanniksi)
Alexander Bonsaksen Elite Prospects -verkkosivustolla (englanniksi)


=== Viitteet ===