Igbo eli ibo on noin 18 miljoonan ihmisen puhuma nigeriläiskongolainen kieli. Puhujat, jotka pääosin ovat igboja, asuvat entisen Biafran alueella, Nigeriassa. Nigerialaisista noin 18 prosenttia puhuu igboa äidinkielenään, mikä tekee tästä maan kolmanneksi suurimman kielen, hausan ja joruban jälkeen. Yhdessä näiden kielten kanssa igbolla on Nigeriassa erikoisasema, jonka perusteella sitä opetetaan koulussa myös muille kuin igboille.
Igboa on kirjoitettu latinalaisilla aakkosilla vuodesta 1900 lähtien.
Igbo on tonaalinen kieli, jossa tavujen äänenkorkeus vaikuttaa sanan merkitykseen. Igbossa on kaksi äänenkorkeutta: matala ja korkea. Äänenkorkeuden merkitsemiseen ei ole vakiintunutta käytäntöä, usein sitä ei merkitä lainkaan.
Kieli jakautuu useisiin murteisiin, joista kaikkien puhujat eivät aina kykene ymmärtämään toisiaan. Tämä vaikeutti aikoinaan yhteisen kirjakielen luomista.


== Lähteet ==


== Aiheesta muualla ==