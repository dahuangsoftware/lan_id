Mehmed Baždarević (s. 28. syyskuuta 1960) on bosnialainen jalkapallovalmentaja ja entinen pelaaja. Marraskuusta 2014 lähtien hän on toiminut Bosnia ja Hertsegovinan maajoukkuevalmentajana.


== Ura pelaajana ==
Mehmed Baždarevićia pidetään yhtenä kautta aikain parhaana bosnialaisjalkapalloilijana. Hän pelasi uransa huippuvuodet FK Željezničarissa 1978–1987. Yhdeksän kauden aikana hän esiintyi seuran paidassa yli 300 kertaa ja oli mukana Ivica Osimin luotsaamassa ryhmässä, joka eteni 1985 UEFA Cupissa välieriin saakka.
Hän jätti Jugoslavian kentät 1987 siirtyen ranskalaisseura FC Sochaux’oon. Hän nousi heti joukkueensa avainpelaajistoon ja oli serbivalmentaja Sylvester Takačin ryhmässä, kun FC Sochaux eteni Coupe de Francen finaaliin 1988. Samalla kaudella seura oli myös Division 2:ssa hopealla ja nousi pääsarjatasolle. Baždarević edusti myös FC Sochaux’ta yhdeksän kautta ja pelasi yli 350 ottelua seuran Peugeot-leijonapaidassa. Vuonna 1996 hän siirtyi Nîmes Olympiquehen. Hän lopetti uransa kesällä 1998 sveitsiläisseura Étoile Carouge FC:n paidassa.
Maajoukkuetasolla Baždarević edusti sekä Jugoslaviaa että Bosnia ja Hertsegovinaa. Hän oli alle 21-vuotiaiden maajoukkuekapteeni, kun Jugoslavia juhli Euroopan mestaruutta 1978. A-maajoukkueessa hän debytoi 1983 ja pelasi kaikkiaan 54 maaottelua tehden niissä neljä maalia. MM-kisat 1990 jäivät Baždarevićilta väliin, koska hän sylki karsintaottelussa Norjaa vastaan turkkilaiserotuomaria kasvoihin. Näin ollen hänen maajoukkueuransa suurimmaksi saavutukseksi jäi olympiapronssi Los Angelesin kisoissa 1984.
Bosnia ja Hertsegovinan maajoukkueessa Baždarević ei Jugoslavian hajoamissodista johtuneen maajoukkuepannan vuoksi esiintynyt kuin kahdessa virallisessa maaottelussa.


=== Meriitit pelaajana ===
Jugoslavian Cupin hopeaa: 1981
Olympiapronssia: 1984
Coupe de Francen hopeaa: 1988
Division 2:n hopeaa: 1988


== Ura valmentajana ==
Baždarević aloitti valmennusuransa FC Sochaux'n organisaatiossa apulais- ja reservijoukkuevalmentajana. Päävalmentajadebyyttinsä hän teki 2003 FC Istres’ssä. Debyyttikausi oli sensaatiomaisen menestyksekäs, kun hän johdatti Istres’n yllättäen pääsarjatasolle. Hänet palkittiin 2004 myös vuoden valmentajana Ligue 2:ssa. Pääsarjakausi meni kuitenkin penkin alle ja hän sai jättää tehtävänsä Istres’ssä vuonna 2005.
Kaudella 2005-06 Baždarević luotsasi tunisialaista Étoile Sportive du Sahelia. Hän johdatti seuran 2005 Afrikan Mestarien liigan loppuotteluun, jossa egyptiläinen Al Ahly oli kuitenkin parempi toisen osaottelun 3–0-voiton turvin. Seuraavana vuonna hän siirtyi qatarilaisen Al-Wakran päävalmentajaksi. Joulukuussa 2006 hän oli tyrkyllä Bosnia ja Hertsegovinan maajoukkuevalmentajaksi, mutta työ meni Fuad Muzurovićille.
Kesällä 2007 Baždarević palasi Ranskaan seuraten Yvon Pouliquen’ta Ligue 2 -seura Grenoble Footin päävalmentajana. Debyyttikausi seurassa oli jälleen menestyksekäs ja bosnivalmentaja luotsasi seuran kaikkien yllätykseksi Ligue 2:den kolmanneksi ja seuran nousu pääsarjaan varmistui. Seuran debyyttikausi pääsarjatasolla oli odotuksiin nähden menestyksekäs ja Grenoble oli 13:s varmistaen hyvin sarjapaikkansa. Lisäksi se eteni Coupe de Francessa aina välieriin saakka.
Kesällä 2009 seuran japanilaisomistajat vahvistivat joukkuetta muun muassa Daisuke Matsuilla ja odotukset olivat korkealla. Baždarevićin suojatit eivät kuitenkaan löytäneet peli-iloa oikeastaan missään vaiheessa ja tappiot seurasivat syksyllä toisiaan. Seurajohto kuitenkin luotti bosnialaisvalmentajaan, vaikkei tuloksiin tullutkaan parannusta. Seuran putoaminen sarjasta varmistui huhtikuussa 2010, kun Grenoble hävisi Toulouselle 4–0. Pelatuista 32 ottelusta Grenoble oli voittanut vain kolme.  Baždarević sai jatkaa tehtävässään putoamisesta huolimatta, mutta lopulta kehno kauden 2010/11 alku; kaksi voittoa, neljä tappiota, koitui syyskuun alussa 2010 Baždarevićin kohtaloksi ja hän sai potkut. 
Kesäkuussa 2011 Baždarevićista tuli pelaajaurallaan edustamansa FC Sochaux’n uusi päävalmentaja. Bosnialaisvalmentajan urakka Sochaux’ssa oli alusta alkaen vaikea. Kaudella 2010–2011 yllättäen viidenneksi sijoittunut joukkue oli onnistunut säilyttämään avainpelaajistaan muun muassa Marvin Martin’n ja Ryad Boudebouz’n, joten myös kaudelta 2011–2012 odotettiin paljon. Baždarević ei kuitenkaan saanut joukkueen peliä toimimaan alkuunkaan, vaan Sochaux vajosi liigan hännille. Lopulta seurajohto sai tarpomisesta tarpeekseen ja erotti Baždarevićin maaliskuun alussa 2012 Sochaux’n vajottua liigajumboksi. Seura voitti Baždarevićin alaisuudessa vain neljä pelaamastaan 26 liigaottelusta.
Kesäkuussa 2012 Baždarević teki kaksivuotisen sopimuksen qatarilaisseura Al-Wakrahin kanssa.  Seura sijoittui bosnialaisen johdolla Qatarin liigassa yhdeksänneksi ja purki Baždarevićin sopimuksen kesällä 2013. 
Marraskuussa 2014 Mechá Baždarević valittiin Bosnia ja Hertsegovinan maajoukkueen päävalmentajaksi. 


=== Meriitit valmentajana ===
Ligue 2
Pronssia: 2004, 2008

Afrikan Mestarien liiga
Hopeaa: 2005

Ligue Professionnelle 1
Hopeaa: 2006

UNFP:n vuoden valmentaja Ligue 2:ssa: 2004


== Lähteet ==