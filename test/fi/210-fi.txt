Kirsten Caroline Dunst (s. 30. huhtikuuta 1982 Point Pleasant, New Jersey, Yhdysvallat) on yhdysvaltalais-saksalainen näyttelijä ja malli. Dunst aloitti uransa lapsinäyttelijänä ja hänen tunnetuimpia elokuviaan ovat muun muassa Veren vangit (1994), Virgin Suicides (1999), Anna palaa! (2000) ja Hämähäkkimies-elokuvatrilogia (2002–2007).


== Varhainen elämä ja uran alku ==
Kirsten Dunst syntyi vuonna 1982 New Jerseyssä saksalaisen Klaus Dunstin ja ruotsalaistaustaisen Inezin ensimmäiseksi lapseksi. Hänellä on nuorempi veli nimeltä Christian.
Kirsten kasvoi 11-vuotiaaksi asti Brick Townshipissä, New Jerseyssä, jossa hän kävi Ranney Schoolia. Vuonna 1993 hän muutti äitinsä ja veljensä kanssa Los Angelesiin. Perheen isä jäi New Jerseyyn, ja vanhemmat erosivat. Dunst opiskeli Notre Dame High Schoolissa ja valmistui vuonna 2000.
Kirsten Dunst aloitti uransa kolmevuotiaana lapsimallina ja esiintyi useissa kymmenissä televisiomainoksissa. Häntä edustivat mallitoimistot Ford ja Elite. Dunstin ensimmäinen televisiorooli oli Saturday Night Live -ohjelmassa hänen ollessaan kuusivuotias. Ensimmäisen elokuvaroolinsa hän teki episodielokuvan New York Stories (1989) kolmannessa osassa, jonka ohjasi Woody Allen.


== Läpimurtorooli ja menestys ==
Dunstin läpimurtorooli oli elokuvassa Veren vangit (1994), jossa hän näytteli ikuisesti lapsen kehoon jäänyttä vampyyriä. Dunst sai roolistaan Golden Globe -palkintoehdokkuuden. Tätä seurasivat roolit muun muassa elokuvissa Pikku naisia (1994), Jumanji (1995) ja Wag the Dog – häntä heiluttaa koiraa (1997).
Vuosituhannen vaihteessa Dunst näytteli useissa teini-ikäiselle yleisölle suunnatuissa elokuvissa, kuten Anna palaa! (2000) ja Crazy/Beautiful (2001). Hän siirtyi vähitellen myös kypsempiin rooleihin Sofia Coppolan draamassa Virgin Suicides (1999) ja Peter Bogdanovichin historiallisessa elokuvassa Murha vailla syyllistä (2000). Dunst nousi yhdeksi Hollywoodin tunnetuimmista näyttelijöistä esiinnyttyään taloudellisesti menestyksekkäässä Spider Man – Hämähäkkimies -elokuvassa (2002) sekä sen jatko-osissa. Vuonna 2011 Dunst voitti Cannesin elokuvajuhlien parhaan naisnäyttelijän palkinnon pääosastaan Lars von Trierin elokuvassa Melancholia.
Dunst on ollut myös L’Oréal Parisin hiusmalli.


== Yksityiselämä ==
Dunst on seurustellut näyttelijä Jake Gyllenhaalin, Razorlight-yhtyeen laulajan Johnny Borrellin ja näyttelijä Garrett Hedlundin kanssa. Nykyään Dunst on kihloissa Fargo -vastanäyttelijänsä Jesse Plemonsin kanssa, jota hän alkoi tapailla vuonna 2016.
Vuonna 2011 Dunst kertoi saaneensa Saksan kansalaisuuden.


== Filmografia ==


== Lähteet ==


== Aiheesta muualla ==
 Kuvia tai muita tiedostoja aiheesta Kirsten Dunst Wikimedia Commonsissa
Kirsten Dunst Internet Movie Databasessa (IMDb.com) (englanniksi)