Paradorn Srichaphan (thaiksi ภราดร ศรีชาพันธุ์, s. 14. kesäkuuta 1979 Bangkok) on thaimaalainen entinen tennispelaaja. Parhaimmillaan hän oli ATP-listan sijalla yhdeksän 12. toukokuuta 2003. Tennisuransa aikana Srichaphan voitti viisi kaksinpeliturnausta ATP-kiertueella.
Srichaphan aloitti tenniksen pelaamisen kuusivuotiaana, ja hänen valmentajaan toimi hänen isänsä Chanachai, joka jätti työt pankissa valmentaakseen poikaansa. Junioreiden maailmanlistalla hän oli kymmenentenä vuonna 1996. Hän on kolminkertainen kultamitalisti Kaakkois-Aasian kisoista vuodelta 1999, joissa hän voitti kaksinpelin, nelinpelin (veljensä Naratornin kanssa) sekä joukkuekisan.
Grand Slam -turnauksissa Srichaphan pääsi parhaimmillaan neljännelle kierrokselle Australian avoimissa 2004, Wimbledonissa 2003 ja Yhdysvaltain avoimissa 2003.
Srichaphan kertoi uransa lopettamisesta kesäkuussa 2010. Lopullinen päätös syntyi sen jälkeen, kun hän oli joutunut moottoripyöräonnettomuuteen, jossa hän loukkasi polveaan ja käsiään vakavasti. Viimeiset ottelunsa hän pelasi maaliskuussa 2007.


== Muuta ==
Vuonna 2002 Srichaphan palkittiin ATP-kiertueen eniten vuoden aikana kehittyneeksi pelaajaksi (ATP Most Improved Player) ja vuosina 2002 sekä 2003 hänet palkittiin rehdeimpänä urheilijana Stefan Edberg Sportsmanship Award -palkinnolla. Ateenan olympialaisissa hän toimi Thaimaan lipun kantajana.
Srichaphan oli naimisissa Natalie Glebovan kanssa kolmen vuoden ajan, kunnes he erosivat vuonna 2011.


== Lähteet ==


== Aiheesta muualla ==
 Kuvia tai muita tiedostoja aiheesta Paradorn Srichaphan Wikimedia Commonsissa
Paradorn Srichaphan profiili ATP:n kotisivuilla