Yhdentoista virran maa on suomalaisen laulajan Mikko Alatalon viides albumi, ja ensimmäinen osa Lauluja Siirtomaa-Suomesta -trilogiassa. Se julkaistiin Finnscandian Hi-Hat-levymerkillä vuonna 1978.
Yhdentoista virran maa -albumia pidetään yleisesti yhtenä Mikko Alatalon pääteoksista. Siinä tulevat vahvasti esille hänen pohjoiset juurensa. Alatalo menetti rock-uskottavuutensa, mutta hän halusikin "laulaa jo aikuisillekin ihmisille", "välittää ja vaikuttaa". Albumi myi ilmestyttyään yli 20 000 kappaletta ja konserttisalit olivat täynnä. Avuksi oli tietenkin samana syksynä vuonna 1978 voitettu Syksyn Sävel -kilpailu (78 000:lla postikortilla). Levy-yhtiö vaati "Vicky Lee" -voittokappaleen mukaan levylle, mikä auttoikin albumin suureen suosioon - kappale ei vain sopinut albumin kokonaisuuteen.
"Vicky Leen" lisäksi albumin mainittavimpia lauluja ovat nimikappale joka on kronologinen historian katsaus suomalaisista ja cover-versio Bob Dylanin kappaleesta "Song to Woody", saarnamiesten vallankäyttöä käsittelevä äänikuvaelma "Saarna", sekä herkkä "Tunnetko rakkauden?". "Pohjanmaan junassa" on bluegrass, "Elämisen tahti" oli tuon ajan työttömien laulu, "Mädäntynyt sydän" taas muisteli kotiseutua.
Yhdentoista virran maa -albumin jatko-osat ovat Iso joki tulvii (1981) ja III tasavallan vieraana (1982).


== Kappaleet ==
Kaikki kappaleet sovittanut Kassu Halonen.
Kymmenen virran maa – 0.35 (säv. Oskar Merikanto & V. A. Koskenniemi)
Pohjanmaan junassa – 2.26 (säv. Alatalo & Harri Rinne)
Mädännyt sydän (säv. Alatalo & Rinne)
Tunnetko rakkauden? – 3.19 (säv. Alatalo)
Katso mua, Sirkka – 3.47 (säv. Alatalo & Rinne)
Kirkonkylän rabbi – 2.06 (säv. Alatalo)
Saarna – 5.22 (säv. Alatalo)
Vicky Lee – 3.23 (säv. Alatalo & Rinne)
Elämisen tahti – 2.31 (säv. Alatalo)
Teuvo – 4.24 (säv. Alatalo)
Isänmaa – 3.16 (säv. Alatalo)
Yhdentoista virran maa – 7.12 (alkup. "Song to Woody", säv. Robert Zimmerman)


== Kokoonpano ==
Mikko Alatalo – laulu
Vesa Aaltonen – rummut
Pekka Pohjola – basso
Janne Louhivuori – kitara


=== Tuotanto ===
Tommi Liuhala – tuottaja, kannen suunnittelu
Kassu Halonen – tuottaja
Antti Joki – äänittäjä, miksaaja
Tom Vuori – äänittäjä, miksaaja (kappale 8)
Tom Bildo – äänittäjä
Ilkka Jaakola – kuvat
Tapsa Rantanen – kannen suunnittelu ja toteutus
Raz – etukannen kuvan jälkivärjäys


== Lähteet ==
Yhdentoista virran maa -albumi Mikko Alatalon artistisivuilla
[1]