Plankton eli keijusto on yhteisnimitys kaikille vedessä vapaasti eläville, useimmiten mikroskooppisille mutta myös suuremmille eliöille, jotka liikkuvat lähinnä virtausten mukana. Plankton jaetaan yleensä kasvi-, eläin- ja bakteeriplanktoniin.
Makean veden eläinplanktonin pääryhmiä ovat alkueläimet, rataseläimet (Rotifera), vesikirput (Cladocera) sekä hankajalkaiset (Copepoda).
Plankton luokitellaan yleisesti eliöiden koon mukaan. Eri kokoluokkien pyytämiseen käytetään erilaisia haavin silmäkokoja ja suodattimia:
megaplankton (>20 cm) – mm. suuret meduusat
makroplankton (0,2–20 cm) – meduusat, kampamaneetit, krillit, massiäyriäiset
mesoplankton (0,2–2 mm) – äyriäiset (mm. hankajalkaiset, vesikirput), kelluva kalanmäti, kalanpoikaset, nuolimadot, pienet meduusat
mikroplankton (20–200 μm) – suuremmat piilevät ja panssarilevät, rataseläimet, alkueläimet, äyriäisten munat ja toukat
nanoplankton (2–20 μm) – ripsieläimet, piilevät, alkueläimet
pikoplankton (0,2–2 μm) – pa. bakteerit, sinilevät
femtoplankton (0,02–0,2 μm) – virukset
Holoplankton tarkoittaa eliöitä, joiden koko elinkaari on planktinen.
Meroplankton sen sijaan viittaa planktoneliöihin, jotka vain osan elämästään ovat planktisia. Näitä ovat mm. simpukoiden ja monien äyriäisten kuten merirokkojen ja kymmenjalkaisten toukat.


== Lähteitä ==
Itämeriportaali: Kasviplankton, Eläinplankton