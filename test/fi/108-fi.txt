Meseret Defar (s. 19. marraskuuta 1983 Addis Abeba) on etiopialainen kestävyysjuoksija. Hän on 155 senttimetriä pitkä ja painaa 45 kilogrammaa.
Defar juoksi alle 18-vuotiaiden MM-kisoissa 1999 toiseksi 3 000 metrin juoksussa ajalla 9.02,08. Seuraavana vuonna hän oli 5 000 metrin juoksussa toinen sekä Afrikan-mestaruuskilpailuissa Algerissa ajalla 15.49,86 että Santiago de Chilen nuorten MM-kisoissa ajalla 16.23,69. Tammikuussa 2002 hän juoksi Bostonissa kahden mailin sisäratojen Afrikan ennätyksen ja nuorten maailmanennätyksen 9.34,03. Dublinin maastojuoksun MM-kisoissa hän sijoittui nuorten sarjassa kolmanneksitoista. Myöhemmin samana vuonna hän voitti Kingstonin nuorten MM-kisoissa kultaa sekä 3 000 metrillä ajalla 9.12,61 että 5 000 metrillä ajalla 15.54,94.
Defar siirtyi aikuisten sarjoihin vuonna 2003 ja oli kolmas 3 000 metrillä sisäratojen MM-kilpailuissa Birminghamissa 2003 ajalla 8.42,58. Myöhemmin samana vuonna hän karsiutui Pariisin MM-kisoissa 5 000 metrillä ajalla 15.11,72 ja juoksi IAAF:n yleisurheilufinaalissa neljänneksi ajalla 8.38,31. Lokakuussa hän voitti kultaa Abujan Afrikan kisojen 5 000 metrillä ajalla 16.42,0. Vuonna 2004 hän voitti Budapestin MM-hallikisoissa 3 000 metrillä maailmanmestaruuden ajalla 9.11,22 ja Ateenan olympialaisissa 5 000 metrillä olympiakultaa ajalla 14.45,65. Kauden lopussa hän voitti 3 000 metrillä IAAF:n yleisurheilufinaalin ajalla 8.36,46.
Defar sijoittui Helsingin MM-kisoissa 2005 5 000 metrillä hopealle ajalla 14.39,54 maannaisensa Tirunesh Dibaban viedessä voiton. Hän juoksi 26. elokuuta Brysselissä 5 000 metrin Afrikan ennätyksen 14.28,98. Hän voitti myöhemmin samana vuonna IAAF:n yleisurheilufinaalissa sekä 3 000 metrin että 5 000 metrin kilpailun. Seuraavana talvena hän juoksi 2 000 metrin sisäratojen Afrikan ennätyksen 5.34,74 Stuttgartissa. Moskovan MM-hallikisoissa 2006 hän uusi hallimaailmanmestaruutensa 3 000 metrillä ajalla 8.38,80.
3. kesäkuuta 2006 Defar juoksi New Yorkissa 5 000 metrillä uuden maailmanennätyksen 14.24,53 parantaen Turkin Elvan Abeylegessen edellistä ennätystä 0,15 sekuntia. Myöhemmin samana vuonna hän voitti Bambousissa Afrikan-mestaruuden 5 000 metrillä ajalla 15.56,0 ja juoksi IAAF:n yleisurheilufinaalissa voittoon 3 000 metrillä ja toiseksi 5 000 metrillä. Hän voitti myös yleisurheilun maailmancupin 5 000 metrillä ajalla 14.39,11.
3. helmikuuta 2007 hän juoksi 3 000 metrin hallimaailmanennätyksen 8.23,72 Stuttgartissa ja 20. toukokuuta 2007 uuden kahden mailin maailmanennätyksen 9.10,47 Carsonissa Yhdysvalloissa. Defar paransi 5 000 metrin maailmanennätystään lukemiin 14.16,63 Oslossa 15. kesäkuuta 2007. Hän voitti kultaa Algerin Afrikan kisojen 5 000 metrillä ajalla 15.02,72. Myöhemmin samana vuonna hän voitti 5 000 metrin MM-kultaa Osakan MM-kisoissa ajalla 14.57,91 ja 3 000 metrin kilpailun IAAF:n yleisurheilufinaalissa. Syyskuussa hän juoksi ensimmäisenä naisena kaksi mailia alle yhdeksän minuutin tehdessään Kultaisen liigan Brysselin osakilpailussa epävirallisen maailmanennätyksen 8.58,58.
Tammikuussa 2008 Defar juoksi Bostonissa kahdella maililla epävirallisen hallimaailmanennätyksen 9.10,50 alittaen Regina Jacobsin vanhan ME:n lähes 13 sekunnilla. Maaliskuussa hän voitti Valenciassa kolmannen kerran 3 000 metrin hallimaailmanmestaruuden ajalla 8.38,79. Hän sijoittui Addis Abeban Afrikan-mestaruuskilpailuissa toiseksi 5 000 metrillä ajalla 15.50,19. Pekingin olympialaisissa 2008 Defar sijoittui pronssille hidasvauhtisessa 5 000 metrin kilpailussa ajalla 15.44,12. Hänen maannaisensa Tirunesh Dibaban loppukiri oli liikaa myös Defarille. IAAF:n yleisurheilufinaalissa hän voitti sekä 3 000 että 5 000 metriä.
18. helmikuuta 2009 Defar juoksi Tukholmassa 5 000 metrillä sisäratojen maailmanennätyksen 14.24,37 ja runsasta viikkoa myöhemmin hän juoksi Prahassa kaksi mailia aikaan 9.06,26, ja paransi omissa nimissään ollutta epävirallista hallimaailmanennätystä. Heinäkuussa 2009 hän juoksi Birminghamissa 10 000 metriä aikaan 29.59,20, ja alitti kautta aikain viidentenä naisena puolen tunnin rajan. Berliinin MM-kisoissa hän juoksi 5 000 metrillä kolmanneksi ajalla 14.58,41 ja sijoittui 10 000 metrillä viidenneksi. IAAF:n yleisurheilufinaalissa hän voitti sekä 3 000 että 5 000 metrin juoksut.
Defar voitti Dohan sisäratojen MM-kilpailuissa 2010 kultaa 3 000 metrillä ajalla 8.51,17 ja sai Afrikan-mestaruuskilpailuissa Nairobissa hopeaa 5 000 metrillä ajalla 16.20,54. Splitin maanosien cupissa hän voitti 3 000 metrin juoksun. Daegun MM-kisoissa 2011 hän sai pronssia 5 000 metrillä ajalla 14.56,94 ja keskeytti 10 000 metrin juoksun. Istanbulin sisäratojen MM-kilpailuissa 2012 hän sai hopeaa 3 000 metrillä ajalla 8.38,26. Lontoon olympialaisissa hän voitti 5 000 metriä ajalla 15.04,25.
Moskovan MM-kilpailuissa 2013 Defar saavutti 5 000 metrin maailmanmestaruuden ajalla 14.50,19. Hän sai Portlandin MM-hallikilpailuissa 2016 hopeaa 3 000 metrillä ajalla 8.54,26.


== Henkilökohtaiset ennätykset ==
Lähde: IAAF
Ulkoradat
1 500 metrin juoksu: 4.02,00 (2010)
3 000 metrin juoksu: 8.24,51 (2007)
Kahden mailin juoksu: 8.58,58 (2007)
5 000 metrin juoksu: 14.12,88 (2008)
10 000 metrin juoksu: 29.59,20 (2009)
10 kilometrin maantiejuoksu: 32.08 (2007)
Puolimaraton: 1.07.25 (2013)
Sisäradat
3 000 metrin juoksu: 8.23,72 (2007)
Kahden mailin juoksu: 9.06,26 (2009)
5 000 metrin juoksu: 14.24,37 (2009)


== Lähteet ==