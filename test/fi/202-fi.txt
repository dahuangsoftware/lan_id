Merisulat (Pennatulacea) on korallieläinten (Anthozoa) luokkaan kuuluva lahko polttiaiseläinten pääjaksossa. Merisulat koostuvat monista eri polyypeista, jotka yhdessä muodostavat runkokunnan. Runkokunnat ovat useimmiten noin 40 cm:n mittaisia, mutta joskus 1,5-metrisiä. Subselliflorae-alalahkon merisulat muistuttavat muodoltaan linnun sulkia.
Merisulan tyviosa on muodostunut yhdestä tukevasta mukulamaisesta polyypista, joka kiinnittyy hiekkaan tai pohjamutaan. Runkokunnan yläosa muodostuu useista samanlaisista, ravinnonottoon erikoistuneista polyypeista, jotka lonkeroillaan pyydystävät planktonia.
Merisulat ovat tyypillisesti syvän veden eläimiä, vain trooppisilla alueilla niitä tavataan matalammassa. Norjan rannikolla niitä tavataan 15-20 metristä alkaen aina 2600 metrin syvyyteen asti yleensä mutapohjalla.
Merisulkien polyyppirakenne on kahdeksanjakoisesti säteittäissymmetrinen. Ne luokitellaan sulkakorallien alaluokkaan (Octocorallia), yhdessä mm. pehmytkorallien kanssa.


== Lähteet ==