Kaivautujat (Trichonotidae) on ahvenkaloihin kuuluva heimo. Heimon lajeja tavataan lämpimistä vesistä indopasifiselta merialueelta.


== Lajit ja anatomia ==
Kaivautujien heimoon kuuluu yksi suku ja lähteestä riippuen 6–9 lajia. Lajeja ovat muun muassa satulakaivautuja (Trichonotus setiger) ja kultaraitakaivautuja (Trichonotus halsteadi). Lajit ovat melko pienikokoisia kaloja ja kasvavat korkeintaan noin 16 cm pitkiksi, koiraat ovat naaraita kookkaampia. Ruumiinrakenteeltaan ne ovat sylinterimäisiä ja pitkulaisia kaloja, joilla on kaksi selkäevää. Varsinkin koirailla etumainen selkäevän ruodot ovat pidentyneet ja taaempi selkäevistä on hyvin pitkä. Myös peräevä on pitkä. Kaivautujien kuono on terävä ja alaleuka työntyy yläleukaa pidemmälle. Kaivautujalajien ainutlaatuinen piirre on silmien iiriksen peittävä läppä. Pohjaväriltään heimon kalat ovat harmaita ja ruumiissa on värikkäitä kuvoita, juovia ja täpliä.


== Levinneisyys ja elintavat ==
Kaivautujalajeja tavataan Intian valtamerestä ja Tyynestämerestä trooppisista ja subtrooppisesta vesistä. Ne elävät matalissa vesissä, yleensä alle 50 metrin syvyydessä, pieninä ryhminä. Kalojen ravintoa ovat pienet äyriäiset ja eläinplankton. Vaaran uhatessa kaivautujat kaivautuvat nopeasti piiloon hiekkapohjaan.


== Lähteet ==