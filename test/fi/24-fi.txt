M/S Wasa Express on vuonna 1981 valmistunut Vaasanlaivojen (NLC Ferryn) omistama autolautta. Aluksi laiva liikennöi Saksassa nimellä Travemünde. Sen jälkeen se on liikennöinyt muun muassa Ruotsissa ja Suomessa. Vuonna 2012 se liikennöi Kanarialla. Vuodesta 2013 lähtien laiva liikennöi Vaasan ja Uumajan välillä.


== Laivan historia ==


=== 1981-2012 ===
Gedser-Travemünde Ruten A/S, Gedser tilasi joulukuun lopussa 1979 Helsingistä Wärtsilä Oy telakalta laivan. Alus kastettiin Travemündeksi. Alus aloitti liikennöinnin Gedser-Travemünde välillä 19 kesäkuuta 1981. Keväällä 1987 aluksen omistanut GT-linien A/S meni konkurssiin ja alus myytiin ASX 10969 A/S varustamolle. Alus jatkoi liikennöintiä samalla linjalla. Vuotta myöhemmin keväällä alus myytiin Sea-Link Ab -varustamolle, joka aikarahtasi sen GT-Link A/S -varustamolle. Alus sai uuden nimen Travemünde Link. Joulukuussa 1988 alus myytiin Gotland Steamship Co -varustamolle, joka aikarahtasi aluksen Sally-Line Ab -varustamolle. Alus sai uuden nimen Sally Star ja aloitti liikennöinnin Ramsgate-Dunkerque välillä. Toukokuussa 1997 alus myytiin suomalaiselle Finska Levantlinjen Ab -varustamolle, joka aikarahtasi aluksen Silja Linelle. Alus asetettiin kesäksi 1997 liikennöimään Silja Linen Vaasa-Uumaja reittiä nimellä Wasa Express. Marraskuussa 1997 alus siirrettiin Rederi Ab Gotland -varustamolle ja aloitti liikennöinnin Visby-Oskarshamn välillä tammikuussa 1998. Samalla alus nimettiin Thjelvariksi. Loppuvuodesta 2003 Color Line -varustamo teki "Bareboat Charter" -sopimuksen Rederi Ab Gotland -varustamon kanssa ja alus siirtyi Color Line -varustamolle loppuvuodesta 2003. Alus sai uuden nimen Color Traveller, ja aloitti liikennöinnin Larvik-Hirtshals -linjalla keväällä 2004. Loppuvuodesta 2006 aluksen vuokrasopimus päättyi ja laiva palautettiin takaisin Rederi Ab Gotland -varustamolle, joka nimesi aluksen uudelleen Thjelvariksi. Lokakuussa 2007 alus aikarahdattiin Scandlines A/S -varustamolle. Alus sai uuden nimen Rostock ja alkoi liikennöidä Rostock-Gedser -välillä lokakuussa 2007. Kesäkuussa 2009 alus aikarahdattiin Comarit-varustamolle ja asetettiin Almeria-Nador -linjalle. Elokuussa 2010 vuokrasopimus päättyi ja alus palautettiin omistajalle ja nimettiin uudelleen Thjelvar-nimiseksi. Elokuussa 2011 alus aikarahdattiin Fred Olsen S.A -varustamolle. Alus sai uuden nimen Betancuria ja aloitti liikennöinnin Las Palmas-Puerto del Rosario-Arrecife -linjalla. Aluksen vuokrasopimus päättyi syyskuussa 2012 ja alus makuutettiin Las Palmasiin odottamaan ostajaa.


=== NLC Ferry osti laivan (2012) ===
17. lokakuuta 2012 Uumajan ja Vaasan kaupungin yhteinen varustamo NLC Ferry osti aluksen. Se aloittaa liikennöinnin Uumajan ja Vaasan välillä 4. tammikuuta 2013. Se korvaa reitillä aiemmin kulkeneen M/S RG I -aluksen. Alus rekisteröitiin Suomen lipun alle, ja sen nimeksi otettiin Wasa Express – sama nimi, jolla laiva liikennöi vuonna 1997 samaa reittiä. Aluksen on tarkoitus liikennöidä reitillä väliaikaisesti noin 5–7 vuoden ajan, kunnes reitille saadaan täysin uusi alus. Varustamo maksoi laivasta 4,75 miljoonaa euroa. Laivan ostohetkellä se liikennöi Espanjassa, josta se saapui Vaasaan 28. lokakuuta 2012. Ennen liikennöinnin aloittamista varustamo kunnosti laivaa noin miljoonalla eurolla. Laiva rekisteröitiin 600 matkustajalle, vaikka siihen mahtuisi 1 500 matkustajaa.


== Laivan nimet ==
M/S Travemünde (1981–1987)
M/S Travemünde Link (1987–1988)
M/S Sally Star (1988–1997)
Wasa Express (markkinointinimi, 1997)
M/S Thjelvar (1997–2004)
M/S Color Traveller (2004–2006)
M/S Thjelvar (2006–2007)
M/S Rostock (2007–2010)
M/S Thjelvar (2010–2011)
M/S Betancuria (2011–2012)
M/S Wasa Express (2012–)


== Lähteet ==


== Aiheesta muualla ==
Laiva marinetraffic.com -sivustolla
Laiva faktaomfartyg.se -sivustolla (ruotsiksi)
DNV Vessel info – Wasa Express (englanniksi)