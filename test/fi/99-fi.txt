Alejandro Pedraz (s. 4. syyskuuta 1990 San Sebastián, Espanja) on espanjalainen jääkiekkoilija, joka pelaa kotimaassaan Superliigan Majadahonda HC:ssa.


== Ura ==


=== Seuraura ===
Pedraz muutti jääkiekon perässä 14-vuotiaana Madridista Kuopioon, sillä Espanjassa ei ole juniorijoukkueita ja Superliigan alaikäraja on 16 vuotta. Hän siirtyi pelaamaan Kalevan Pallon C-nuoriin ja opiskeli Hatsalan yläasteella. Pedraz opiskeli muun koulutyön ohella myös suomea kuusi tuntia viikossa. Vuodet 2006–2010 hän pelasi KalPa-Teamin B- ja A-junioreissa. Kaudella 2007–2008 Pedrazin kanssa samassa joukkueessa pelasi myös maanmies Juan Muñoz.
Kaudeksi 2010–2011 Pedraz palasi kotimaahansa ja siirtyi pelaamaan Superliigaa Majadahonda HC:n riveihin. Kaudella 2011–2012 hän voitti 26 osumallaan liigan maalipörssin. Kaudella 2012–2013 Pedraz jakoi Majadahondan sisäisen pistepörssin voiton Javier Garcia-Ariasin kanssa tehoilla 11+9=20. Kaudella 2013–2014 hän voitti joukkueen sisäisen piste-, maali- ja syöttöpörssin tehoilla 15+20=35.


=== Maajoukkueura ===
Pedraz on kuulunut Espanjan vakiopelaajiin sekä miesten maajoukkueessa että ikäkausimaajoukkueissa. Hän pelasi ensimmäisen kerran miesten II-divisioonan MM-kilpailuissa jo 16-vuotiaana vuonna 2007, jolloin Espanja voitti lohkopronssia. Pronssia tuli myös vuosina 2008 ja 2009. Vuonna 2010 Pedraz juhli Espanjan kanssa lohkokultaa ja hän oli nostamassa joukkuetta seuraavaksi vuodeksi I-divisioonaan. Pedraz voitti kymmenellä syöttöpisteellään turnauksen syöttöpörssin.
Espanja jäi I-divisioonan MM-turnauksessa 2011 A-lohkon viimeiseksi ja putosi II-divisioonaan. Vuoden 2012 IIA-divisioonan turnauksessa Pedraz voitti hopeaa. Hän edusti Espanjan A-maajoukkuetta myös Vancouverin olympiakisojen 2010 ja Sotšin olympiakisojen 2014 karsinnoissa, joista ensimmäisenä mainitussa turnauksessa Pedraz voitti joukkueen sisäisen syöttöpörssin ja jakoi sisäisen pistepörssin voiton Pablo Muñozin kanssa tehoilla 3+5=8.
Vuosina 2007, 2008, 2009 ja 2010 Pedraz pelasi alle 20-vuotiaiden II-divisioonan MM-kilpailuissa. Hän voitti vuonna 2010 lohkopronssia. Pedraz voitti vuonna 2009 Espanjan sisäisen pistepörssin tehoilla 5+4=9. Vuosina 2006 ja 2008 hän pelasi alle 18-vuotiaiden II-divisioonan MM-kilpailuissa ja vuonna 2007 III-divisioonan MM-kilpailuissa.


== Tilastot ==


== Lähteet ==
Alejandro Pedraz Elite Prospects -verkkosivustolla (englanniksi)


=== Viitteet ===