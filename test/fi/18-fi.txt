Swift Current on kaupunki Kanadassa, Saskatchewanin provinssissa. Kaupunki sijaitsee Trans-Canada Highwayn varrella, noin 170 kilometriä länteen Moose Jaw'sta ja 218 kilometriä itään Medicine Hatin kaupungista. Kaupungin väkiluku on 14 946 (2006), ja sen talousalueella asuu 16 533 asukasta.


== Historia ==
Alueen intiaanit ovat leiriytyneet kaupungin läpi kulkevan Swift Current Creek -joen varrella satoja vuosia. Myöhemmin saapuneet turkiskauppiaat antoivat joelle nimen Riviere Au Courant (engl. Swift Current), jonka mukaan kaupunki sai myöhemmin nimensä. Vuonna 1882 Canadian Pacific Railway -rautatieyhtiö perusti kaupungin paikalle tavara-aseman, josta kuljetettiin rahtia kauemmaksi etelään ja pohjoiseen. Vuosisadan vaihteessa seudulle muutti runsaasti Yhdysvalloista, Euroopasta ja itäisestä Kanadasta tulleita siirtolaisia, jotka asettuivat viljelemään maata ja kasvattamaan karjaa. Swift Currentin kaupunki perustettiin 15. tammikuuta 1914.
Vuonna 1885 kapinajohtaja Louis Riel johti Saskatchewanissa käytyä Saskatchewanin kapinaa, jonka kukistamiseen osallistuneen Kanadan ratsupoliisin tärkeä tukikohta sijaitsi Swift Currentissa. Kapinan aikana tukikohta nousi tärkeään asemaan, sillä rautatie mahdollisti joukkojen tuomisen alueelle nopeasti. Swift Current kasvoi nopeasti rautatieaseman ympärille, ja se virallistettiin kyläksi vuonna 1903, vain viisi vuotta myöhemmin kaupungiksi (Town) ja vuonna 1914 suuremmaksi kaupungiksi (City). Toisen maailmansodan aikana kaupungissa sijaitsi taistelulentäjien koulutuskeskus. 1950-luvulla alueelta löydettiin öljyä ja maakaasua, minkä ansiosta kaupunki kasvoi voimakkaasti.
Vuonna 1991 kaupungin rautatieasema määriteltiin kansallishistorialliseksi rautatieasemaksi.


== Ilmasto ==
Swift Current sijaitse kuivahkolla mannerilmastovyöhykkeellä. Kesät ovat normaalisti kuumia ja talvet erittäin kylmiä. Ilmankosteus on lännessä sijaitsevien kalliovuorten johdosta ympäri vuoden matala. Kaupunki sijaitsee 817 metriä merenpinnasta, minkä vuoksi kesälämpötilat pysyvät hieman alueen normaalia matalampana.


== Lähteet ==


== Aiheesta muualla ==
Tourism Swift Current Viitattu 18.3.2011. (englanniksi)
Swift Current Gen Web Rootsweb. Viitattu 18.3.2011. (englanniksi)
History of Swift Current Tourism Swift Current. Viitattu 18.3.2011. (englanniksi)