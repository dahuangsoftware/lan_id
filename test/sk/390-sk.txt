Doc. Ing. Ján Oparty, ArtD. (* 21. máj 1949 Trstená) je producent, scenárista, režisér dokumentárnych filmov a pedagóg.
Je absolventom réžie a scenáristiky dokumentárnych filmov na Divadelnej fakulte VŠMU. Po skončení štúdia pracoval v rokoch 1982-1992 v Štúdiu krátkeho filmu Slovenskej filmovej tvorby v Bratislave. V osemdesiatych rokoch sa vyprofiloval ako režisér populárno-vedeckých filmov a v roku 1984 debutoval dielami Hľadať spôsob a Pánska jazda. Ich prínosom bolo najmä tematické obohatenie tvorby, nakoľko v tom čase sa dokumentárny film nachádzal v období stagnácie. Snímka Pánska jazda rozpráva o skupine robotníkov, ktorí namiesto dovolenky išli na žatevnú brigádu. Ďalším filmom boli Spomienky na minulosť (1985), kde zobrazil portrét rázovitého dedinského vynálezcu. Opartyho harmonizujúci prístup však odbúraval konkrétnu výnimočnosť a rozpornosť detailov a spracovanie obrúsilo hrany potencionálnych konfliktov. V roku 1989 nadviazal na tendenciu skúmania stavu spoločnosti a to snímkou Skutočný príbeh. Rozvíjal v nej tému nekompetencie, ľahostajnosti a lajdáctva na vysokej škole, čím poodhalil príčiny zaostávania slovenskej vedy. Dokumentaristicky sa pripomenul aj v roku 1993, kedy natočil film Stanko Mužík a nadviazal tak na emotívne sugestívne snímky Petra Solana z druhej polovice sedemdesiatych rokov o mentálne postihnutých ľuďoch. V roku 1992 založil spoločnosť ALEF Studio. Okrem iného produkoval dokument Sahry Karimi o získavaní osobnej slobody v Afganistane, s názvom Afganské ženy za volantom. Snímka získala ocenenie za najlepší dokument na festivaloch Jeden svet, Ekofilm, Sole Luna a špeciálnu cenu poroty na festivale Miradasdoc. Ján Oparty od roku 2002 pedagogicky pôsobí na Filmovej a televíznej fakulte VŠMU v Bratislave. Od 13. mája 2013 je členom vedenia Slovenskej filmovej a televíznej akadémie. Jeho najnovší dokument Skala útočišta o obnove stredovekého kláštora je v postprodukcii. Ako producent pripravuje s režisérom Ivom Trajkovom a scenáristom Ondrejom Šulajom historický film o Cyrilovi a Metodovi, Anjelský obraz.


== Filmografia ==


=== Režisér ===
Hľadať spôsob (1984)
Pánska jazda (1984)
Skutočný príbeh (1989)
Stanko Mužík (1993) - námet, scenár, réžia
Chatam Sofer Memorial (2002) - námet, scenár, réžia


=== Producent ===
Priatelia bez slov (1996)
Dubček, muž Pražskej Jari, rež. Juraj Lihosit (1996)
Handel's Last Chance (Handlova posledná šanca) (1996)
Liszt’s Rhapsody (Lisztova rapsódia) (1996)
Rossini's Ghost (Rossiniho duch) (1996)
Witmanovi chlapci (1997)
Jedna zima pánu Bohu za chrbtom (1998)
Winslow Homer: An American Original (Winslow Homer: americký originál)
Degas and the Dancer (Degas a tanečnica) (1999)
Monet: Shadow and Light (Monet: svetlo a tieň) (1999)
Mary Cassatt: American Impressionist (Mary Cassatt, americká impresionistka) (1999)
Rembrandt: Fathers and Sons (Rembrandt: otcovia a synovia) (1999)
Goya: Awakened in a Dream (Goya: prebudený vo sne) (1999)
Afganské ženy za volantom (2009)


== Referencie ==


== Externé odkazy ==
Ján Oparty v Česko-Slovenskej filmovej databáze