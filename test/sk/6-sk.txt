The Alexandria Quartet, česky vyšlo ako Alexandrijský kvartet, je román - fikcia zaraďovaný do literárneho smeru postmoderna. Napísal ho anglicky píšúci spisovateľ Lawrence Durrell. Tetralógia pozostáva zo štyroch románov:
Justine
Balthazar
Mountolive
Clea
Justine obsahuje úvodný príbeh rozprávaný jedným z protagonistov deja, učiteľom anglickej literatúry a spisovateľom Darleyom, milencom vydatej ženy Justine. V tomto dieli sa zároveň uvádzajú na scénu všetky postavy románu, ktoré sa neskôr objavujú v ďalších častiach - Melissa, Balthazar, Clea, Mountolive, Nessim a iní. Zápletka je detektívneho charakteru, vychádza na povrch počas bohato rozvetveného rozprávania postupne, v dobre odhadnutých dramatických dávkach. Priestor, v ktorom sa odohráva príbeh je spodobený plasticky a citlivo, v štýle lyrického realizmu. Detailne hĺbkovo analyzované psychologické profily postáv a značná dávka sebareflexie spojená s barokovo opisným a senzuálnym vyobrazením egyptskej krajiny urobili z románu čítanie pre náročných.
Dej sa odohráva v egyptskej Alexandrii tesne pred druhou svetovou vojnou. Mesto a krajina okolo sú výraznými témami príbehu. Spôsob vtedajšieho života alexandrijskej smotánky vyznávajúcej koptské vierovyznanie, milostné vzťahy, Darleyho milenky a magické vedy zároveň s napínavým príbehom tvoria pestrú mozaiku vtedajšieho sveta.
Tri knihy sú písané v prvej osobe, Mountolive v tretej. Román v druhej a tretej časti opisuje príbeh uvedený na scénu v prvej časti, no z iných hľadísk daných rozprávačov. Balthazar reinterpretuje udalosti z intelektuálneho a filozofického uhla. Mountolive je prerozprávanie z pohľadu tretej osoby. Uplatňuje sa tu tak relativistické poňatie príbehu. Štvrtá časť (Clea), ktorej dej sa odohráva už počas druhej svetovej vojny ukazuje vyzretejšieho Darleyho a jeho vzťah k maliarke Clei Montisovej.


== Referencie ==


== Zdroj ==
DURRELL, Lawrence. Alexandrijský kvartet. Preklad Vladimír Medek. 1. vyd. Praha : Odeon, 1989. 975 s. (Klub čtenářů; zv. 615.) ISBN 80-207-0063-3. (po česky)