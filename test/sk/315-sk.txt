„Far Away“ je tretí singel kanadskej rockovej skupiny Nickelback pochádzajúci a propagujúci štúdiový album All The Right Reasons. Autorom textu piesne je Chad Kroeger a hudbu zložila celá skupina. Singel bol vydaný v Spojených štátoch v júli a vo Veľkej Británii vo februári 2006. Bol vydaný vo vydavateľstve Roadrunner Records vo formátoch CD singel, promo CD, 12" vinyl. Reedícia singlu bola vydaná vo Veľkej Británii dňa 22. septembra 2008 a potvrdila úspech skladby „Rockstar“ a novovydanej skladby „Photograph“. Skladba sa umiestnila na 41. mieste v britskom rebríčku singlov. Na B-strane v britskom vydaní sa objavila skladba „Mistake“ (coververzia skupiny Big Wreck nahraná naživo v Edmontone) a akustická verzia skladby „Photograph“.
Singel „Far Away“ sa umiestnil na 8. mieste v USA a tiež na 2. mieste v rebríčkoch v Austrálii a na Novom Zélande. Pieseň bola úspešná aj v Kanade, kde sa umiestnila na 1. mieste v rebríčku Canadian BDS Airplay Chart. V rebríčku Pop 100 magazínu Billboard skončila na 4. mieste. Objavila sa aj v populárnom televíznom seriáli Odložený prípad v epizóde „Ghost of My Child“.
Pieseň má melodický mäkký rockový zvuk, kde počuť len akustické gitary. Frontman skupiny Chad Kroeger napísal text piesne počas koncertu v Austrálii ako „jedinú skutočnú milostnú pieseň“. K piesni bol nakrútený aj videoklip. Pieseň je stále veľmi často hraná na koncertoch skupiny a bola tiež začlenená do zoznamu piesní na DVD Live at Sturgis 2006 z roku 2008. Koncertná verzia tejto piesne sa neskôr objavila na B-strane singlu „I’d Come for You“.


== Hudobné video ==
Premiéra videoklipu sa konala v hudobnom programe VH1 V-Spot. Videoklip na začiatku ukazuje šťastný pár, ale po chvíli chlapec príjme telefonát, po ktorom sa lúči so svojou milovanou a odchádza na záchranné práce. Dievča v tej dobe netrpezlivo sleduje tieto práce v televízii. Chlapec spolu s hasičmi letí helikoptérou do horiaceho lesa. Pri hasení požiaru zostane obklopený zúriacim ohňom. Helikoptéra odlieta a on ostáva sám v horiacom lese. Dievča príjme telefonát so správou o smrti svojho priateľa. Keď vyjde pred dom vidí kolegov svojho priateľa a po chvíli sa za nimi objaví on sám. Videoklip bol ocenení na slávnosti Muchmore Video Awards v kategórii najlepší videoklip. Režisérom klipu bol Nigel Dick a nakrútený bol v roku 2005. Scény horiaceho lesa boli nakrútené v Green Timbers Park v Surrey, ostatné scény vo Vancouveri.
Videoklip bol nominovaný v súťaži Top 40 Videos Of 2006 popri videoklipoch skladieb „Hips Don't Lie“ od Shakiry a „SexyBack“ od Justina Timberlaka.


== Zoznam skladieb ==
CD singel (UK) (7. február 2006)
CD singel (14. február 2006)
Deluxe edition (26. január 2006)


== Zostava ==
Nickelback
Chad Kroeger – spev, rytmická gitara, produkcia
Ryan Peake – sólová gitara, sprievodný spev
Mike Kroeger – basová gitara
Daniel Adair – bicie, sprievodný spev
Produkcia
Nahraný: február - september 2005 v štúdiu Mountain View Studios v Abbotsforde, (Britská Kolumbia)
Hudobný producent: Chad Kroeger, Joe Moi
Realizátor nahrávania: Chad Kroeger, Joe Moi
Mastering: Ted Jensen v Sterling Sound
Mix: Mike Shipley v Shabby Road Studio City
Asistent zvukového inžiniera: Brian Wohlgemuth
Digitálna úprava: Joe Moi, Ryan Andersen
Koordinátor prác na albume: Kevin Zaruk
Ostatní
Manažér: Bryan Coleman
Aranžovanie: Chad Kroeger, Ryan Peake, Mike Kroeger, Daniel Adair
Text piesne: Chad Kroeger
Fotografie: Richard Beland
Fotografie v štúdiu: Kevin Estrada
Hudobné vydavateľstvo: Roadrunner Records
Myšlienka obalu: Nickelback


== Ocenenia ==
(2007) MuchMoreMusic Award - Víťaz
(2007) Best International Video By A Canadian - Nominácia
(2007) People's Choice: Favourite Canadian Group - Nominácia


== Pozície v rebríčkoch ==
Dňa 12. januára 2008 bolo zaznamenané 1 394 901 stiahnutie skladby vo forme digital download.


== Referencie ==