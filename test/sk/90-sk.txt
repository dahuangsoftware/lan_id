(3571) Milanštefánik je planétka, ktorú objavil Antonín Mrkos večer dňa 15. marca 1982 na juhočeskej hvezdárni Kleť. Je pomenovaná po Milanovi Rastislavovi Štefánikovi.


== Objav a pomenovanie ==
Planétka sa v čase objavu nachádzala v severovýchodnej časti súhvezdia Pohár (Crater), asi 1,4° SSV od hviezdy 
  
    
      
        θ
      
    
    {\displaystyle \theta }
   Crt (+4,8 mag), mala zdanlivú fotografickú jasnosť +17,2 mag a bola 9. planétkou objavenou v prvej polovici marca 1982. Svedčí o tom aj jej predbežné označenie 1982 EJ, ktoré dostala krátko po objave. Planétka bola na Kleti pozorovaná iba v objavovej opozícii a počas 4 nocí bolo celkovo zmeraných 8 pozícií, neskôr zaslaných do MPC. Naposledy bola planétka pozorovaná večer 26. marca 1982.
Planétka je pomenovaná po astronómovi a meteorológovi Milanovi Rastislavovi Štefánikovi (1880 – 1919), ktorý v rokoch 1905 – 1907 pracoval na observatóriu v Meudone a na ostrove Tahiti vybudoval novú hvezdáreň. V roku 1907 dostal Janssenovu cenu a v roku 1911 Wildovu cenu. Meno planétky sa stalo oficiálnym po zverejnení v cirkulári MPC č. 25976 vydanom dňa 7. novembra 1995 Medzinárodnou astronomickou úniou.


== Dráha ==
Planétka obieha okolo Slnka v strednej vzdialenosti 587 mil. km po mierne excentrickej dráhe s dobou obehu 7,78 roku (2843 dní) a patrí do skupiny Hilda. K Zemi sa približuje na minimálnu vzdialenosť 366 mil. kilometrov a jej veľkosť je odhadovaná na 24 km. Očíslovanie planétky bolo zverejnené v cirkulári MPC č. 11729 vydanom dňa 14. apríla 1987.


== Pozri aj ==
Zoznam planétok 3501-3750


== Externé odkazy ==
Dráha planétky (3571) Milanštefánik v Slnečnej sústave (interaktívny 3D applet, Java)
Hvezdáreň na Kleti