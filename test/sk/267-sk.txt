Eduard Kohout, vlastným menom František Eduard Kohout, (* 6. marec 1889, České Budějovice – † 25. október 1976, Praha) bol český herec, desaťročia bol jedným z protagonistov činoherného súboru Národného divadla v Prahe, kde bol v angažmán v rokoch 1916 až 1960, kedy odišiel do dôchodku, ale hosťoval tu takmer do svojej smrti. Vystupoval aj vo filme, v rozhlase a v televízií.


== Divadlo ==
Narodil sa v Českých Budějoviciach ako syn stolára. Počas štúdií na reálke v Plzni ho priviedol profesor Jaroslav Hurt k láske k divadlu. Štúdiá nedokončil, v roku 1906 odišiel k divadelnej spoločnosti A. Šípkovej. Do roku 1909 prešiel radom spoločností (Šípková, Totter, Grossová, Zöllner). Jeho talent rozpoznal Vendelín Budil, ktorý ho prijal v roku 1909 do Mestského divadla v Plzni. Tu pobudol Kohout štyri sezóny do r. 1913, práve V. Budil sa stal Kohoutovým vzorom, od neho prevzal veľké dramatické gesto, vzrušený výraz hlasu a neskoro romantické rysy herectva. Potom hral Kohout rok v Intímnom divadle na Smíchove. Medzi rokmi 1914 - 1916 bol členom Vinohradského divadla.
Od roku 1916 zakotvil vďaka Jaroslavovi Kvapilovi v Národnom divadle, kde sa zakrátko stal protagonistom shakespearovských hier. Práve v medzivojnovom období dokázal tragickým Shakespearovým (Hamlet) a Sofoklovým (Oidipus) postavám vtlačiť pečať vtedajšej povojnovej mládeže s jej pocitmi prežitého zla. Vytvoril tu viac ako sto postáv svetovej i českej drámy.
Jeho herecká dráha prešla zložitým vývojom, zo začiatku stvárňoval svoje úlohy v štýle psychologického realizmu, neskôr sa cez impresionizmus dostal k expresionizmu. Svoj herecký prejav dokázal postupne utlmiť, stal sa civilný až vecný. Eduard Kohout dokonale ovládal svoj hlboký sýty hlas, bol majstrom intonačného prejavu, v ktorom dokázal byť jedinečný a na prvé počutie poznateľný. Do dejín českého divadelníctva vstúpila jeho spolupráca s režisérmi Karlom Hugo Hilarom, Jiřím Frejkom a Karlom Dostalom pred 2. svetovou vojnou.
Bol označovaný „lyrikom českého javiska“, jeho kolegovia ho najčastejšie častovali titulom „Herecký knieža z Kampy“ alebo „Majster z Kampy“, „Básnik medzi hercami“ a neskôr ako „Umelec nestarnúci“. Svoje zdravie upevňoval každodenným cvičením a neustálou fyzickou a duševnou aktivitou. V roku 1975 boli vydané jeho autobiografické spomienky pod názvom Divadlo neb Snář.
Medzi množstvom jeho úloh vynikli postavy divadelnej klasiky (Sofokles, Shakespeare, Goethe, Shaw), ale Kohout sa dokázal preladiť aj do komorných lyricky postavených komických úloh (Goldoni). Bol tiež vynikajúcim recitátorom, jeho doménou bola česká medzivojnová poézia (Konstantin Biebl, Vítězslav Nezval, Jaroslav Seifert) a starofrancúzske piesne.


== Film ==
Eduard Kohout po prvýkrát vystúpil pred filmovou kamerou v nedochovanom filme spoločnosti Illusion - Pan profesor, nepřítel žen. Z nemých filmov Eduarda Kohouta sa dochoval iba milostný príbeh Děvče z tabákové továrny (1928). Zvukový film dal Kohoutovi vyniknúť najčastejšie v okrajových alebo vedľajších úlohách, ale aj tie zahral s precíznym prejavom blízkym jeho divadelnému prejavu.
Hrával rôzne vyšinutých ľudí - bláznov, stroskotancov, barónov či svetákov, občas pánov z lepšej spoločnosti. Známa je napr. postava Ferdinanda Korandu, ktorý si vo filme Batalion (1937) o sebe myslí, že je šľachtický ľavoboček, do istej miery sa mu podobá duševne chorý Vilém Balvín v Kouzelném domě (1939), ale i čudácky Artuš Fabian z Kohoutovej najvýraznejšej filmovej úlohy v Turbíne (1941). Kohout vynikol aj ako barón Maras v Tanečnici (1943) alebo Jiří z filmu Kluci na řece (1944), po ktorom túži jeho matka, keď jej syn utiekol do sveta.
Po 2. svetovej vojne ho režiséri často využívajú na stvárnenie menších historických postáv (filmy Mikoláš Aleš, Z mého života, Revoluční rok 1848 - císár Ferdinand V., Velké dobrodružství). Českého šľachtica a dvorana Lefla z Lažan stvárnil vo dvoch dieloch „husitskej“ trilógie Otakara Vávru Jan Hus a Proti všem. Známa je Kohoutova postava účtovného revízora Zelinku z kriminálky 105 % alibi (1959) alebo radca z rozprávky Princezna se zlatou hvězdou (1959). K dvom podobným úlohám sa prepožičal vo filmoch Karla Zemana, hral generála v Ukradnutej vzducholodi (1966) a veliteľa pevnosti v Barónovi Prášilovi (1961). Naposledy sa Eduard Kohout objavil na filmovom plátne vo filme Akce v Istanbulu (1975).


== Televízia, rozhlas, gramoplatne ==
Eduard Kohout veľmi často vystupoval v rozhlase a od založenia televízie r. 1953 i v tomto médiu. Česko-slovenská televízia uviedla napr. inscenácie Prodej, Hodinářská romance, Polka jede do světa, Rozkošné odpoledne, Mlynářka z Granady, v ktorých E. Kohout uplatnil svoje neobyčajné majstrovstvo. V archívoch i domácnostiach leží rad gramofónových platní s Kohoutovým hlasom. Eduard Kohout prepožičal svoj hlas aj animovanému filmu Jiřího Trnku Staré pověsti české (1952).


== Ocenenia a tituly ==
Eduard Kohout bol poctený radom cien a vyznamenaní. Za úlohu Hamleta dostal v r. 1927 Národnú cenu, za dovtedajšiu tvorbu získal tú istú cenu i v r. 1939. V roku 1953 dostal titul zaslúžilý umelec a v roku 1968 i titul národný umelec, ktorý práve jemu patril podľa zásluhy. V roku 1963 mu bol udelený Rad práce.
Eduard Kohout zomrel vo veku 87 rokov a bol pochovaný na vyšehradskom Slavíne.


== Významné divadelné úlohy ==
Smerďakov (Bratia Karamazovovci, adaptácia podľa F. M. Dostojevského), 1922
Dauphin Karel (George Bernard Shaw, Svatá Jana), 1924
Benvolio (William Shakesperae, Rómeo a Júlia), 1924
Hamlet (William Shakespeare), 1926
Knieža Myškin (Idiot, adaptácia podľa F. M. Dostojevského), 1928
Marius (Marcel Pagnol, Malajský šíp), 1931
Oidipus kráľ (Sofokles), 1932
Krečinskij (Alexandr Vasiljevič Suchovo-Kobylin, Svadba Krečinského), 1940, 1947, 1949
Lelio (Carlo Goldoni, Benátska maškaráda), 1941
Torquato Tasso (Johann Wolfgang Goethe), 1942
Gadeiros (Vítězslav Nezval, Dnes ještě zapadá slunce nad Atlantidou), 1956
Rahuma (Leonid Leonov, Zlatý kočár), 1957


== Filmografia ==
Nemý film
Pan profesor, nepřítel žen, 1913 - úloha neuvedená
Čaroděj, 1918 - detektív Lapka
Yorickova lebka, 1919 - maliar Roman Hajský
Děvče z tabákové továrny, 1928 - Anatol Roden, pán na Vysokej
Zvukový film
Batalion, 1937 - Ferdinand Koranda
Jan Výrava, 1937 - helvita Dvořák, emigrant
Žena na rozcestí, 1937 - úradník poisťovne Karel Vojnar, Jindřich manžel
Kouzelný dům, 1939 - Vilém Balvín, Viléminin syn
Noční motýl, 1941 - sveták pan Leopold
Preludium, 1941 - hlas Magdina zvodcu
Turbina, 1941 - Artuš Fabian, Ullikov švagor
Bláhový sen, 1943 - vedúci kaderníctva pan Richard
Šťastnou cestu, 1943 - komisionár Viktor Zych, Helenin priateľ
Tanečnice, 1943 - barón Maras, priateľ a ctiteľ Clo
Kluci na řece, 1944 - Jiří, syn pani Magdalény
Bludná pouť, 1945 - JUDr. Říha, nedokončený film
Housle a sen, 1946 - gróf Pavel Adam Lažanský
Lavina, 1946 - finančník dr. Malík, Irenin otec
Znamení kotvy, 1947 - maestro Lascari
Křižovatka, 1947 - architekt Karel Prokop, Kristínin manžel; film nedokončený
Daleká cesta, 1949 - profesor Reiter
Revoluční rok 1848, 1949 - cisár Ferdinand V.
Posel úsvitu, 1950 - gróf Clam-Martinic
Mikoláš Aleš, 1951 - vydavateľ Čestmír Hlaváč
Mladá léta, 1952 - kriegskomisar Pietsch
Únos, 1952 - americký generál Carrigan
Velké dobrodružství, 1952 - prírodovedec prof. A. V. Frič
Jan Hus, 1954 - Lefl z Lažan
Hastrman, 1955 - Rybár zvaný Hastrman
Z mého života, 1955 - doktor Karel Sladkovský
Proti všem, 1956 - Lefl z Lažan
Hry a sny, 1958 - Ind Tonda
Kasaři, 1958 - továrenský majster Alois Boček, bývalý kasár
Občan Brych, 1958 - vedúci saldokonta Karel Kazda
Princezna se zlatou hvězdou, 1959 - radca
105% alibi, 1959 - účtovný revízor RaJ Ferdinand Zelinka
Ledoví muži, 1960 - riaditeľ vyššej hudobnej školy
Baron Prášil, 1961 - generál, veliteľ pevnosti
Malý Bobeš ve městě, 1962 - kúzelník Karafa
Král Králů, 1963 - námestník ministra zahraničných vecí
Bláznova kronika, 1964 - gróf, otec Veroniky
Ukradená vzducholoď, 1966 - generál
Znamení Raka, 1966 - astrológ Hejna
Bylo čtvrt a bude půl, 1968 - porotca
Spalovač mrtvol, 1968 - MUDr. Richard Bettelheim, židovský lekár
Na kometě, 1970 - Murphy
Svatá hříšnice, 1970 - starý herec
Touha Sherlocka Holmese, 1971 - dirigent
Sedmého dne večer, 1974 - úloha neznáma
Akce v Istanbulu, 1975 - hosť v bare


== Poznámky ==


== Literatúra ==
František Černý: Hrá František Smolík, Melantrich, Praha, 1983, str. 75, 191, 215, 237, 260, 275, 295, 327
František Černý: Kapitoly z dějin českého divadla, Academia, Praha, 2000, str. 76, 79, 287, 324, 331–2, ISBN 80-200-0782-2
František Černý: Měnivá tvář divadla aneb Dvě století s pražskými herci, Mladá fronta, 1978, str. 155–8, 176, 206, 217, 233, 235, 251, 254, 282, 287, 289
Jindřich Černý: Jiřina Štěpničková, BRÁNA, Praha, 1999, str. 47, 137, 159, 211, 248, 414, 465, 495 ISBN 80-7243-037-8
Československý biografický slovník A–Ž, Praha 1992, str. 330, ISBN 80-200-0443-2
Československý biografický slovník, Praha 1992, ISBN 80-200-0443-2
Český hraný film I., 1898 – 1930, NFA Praha 1995, ISBN 80-7004-082-3
Český hraný film II., 1930 – 1945, NFA Praha 1998, ISBN 80-7004-090-4
Český hraný film III., 1945 – 1960, NFA Praha 2001, ISBN 80-7004-102-1
Český hraný film IV., 1961 – 1970, NFA Praha 2004, ISBN 80-7004-115-3
Joža Götzová: Profily českých herců, vyd. S. V. U.Mánes, Praha, nedat. (okolo 1931), str. 43, 58–62
Kolektiv autorů: Dějiny českého divadla/IV., Academia, Praha, 1983, str. 18, 22, 54, 67, 117, 120, 133–4, 145, 218, 241, 245–6, 352, 356–7, 466, 473–4, 476, 499, 502, 524, 552, 590, 597, 609, 624–6, 635, 646, 650–1, 658, 664
Kolektiv autorů: Národní divadlo a jeho předchůdci, Academia, Praha, 1988, str. 224–6
Jaroslav Průcha: Má cesta k divadlu, vyd. Divadelní ústav, Praha, 1975, str. 41, 55, 57, 117–7, 123, 205, 255


== Externé odkazy ==
Eduard Kohout na ČFN
Kto bol kto v českých dejinách 20. storočia
zápis v matrike narodených rímskokatolíckej farnosti v Českých Budejoviciach


== Zdroj ==
Tento článok je čiastočný alebo úplný preklad článku Eduard Kohout na českej Wikipédii.