Medzinárodná námorná organizácia (International Maritime Organisation, IMO) je medzinárodná organizácia so štatútom zvláštnej agentúry OSN s cieľom koordinovať medzinárodnú námornú bezpečnosť a predchádzať znečisteniu morských vôd. Sídli v Londýne. Slovensko je členom IMO od roku 1993.


== História ==
Dohovor o vzniku medzinárodnej organizácie bol prijatý v Ženeve v roku 1948 a prvé zasadnutie IMO sa konalo v roku 1959. Od svojho vzniku sa organizácia zaoberala a zaoberá problematikou námornej dopravy, vrátane bezpečnosti, ochrany životného prostredia, námorného práva, technickej spolupráce a námornej bezpečnosti.


== Medzinárodné dohovory ==
IMO je zdrojom približne 60 právnych nástrojov z oblasti námornej bezpečnosti, námorného obchodu a ochrany morského životného prostredia. Medzi najdôležitejšie patria:
Medzinárodný dohovor o bezpečnosti ľudského života na mori (SOLAS)
Medzinárodný dohovor o zabránení znečisťovaniu z lodí (MARPOL)
Medzinárodný dohovor o normách výcviku, kvalifikácie a strážnej služby námorníkov (STCW)
Dohovor o medzinárodných pravidlách na zabránenie zrážkam na mori (COLREG)


== Medzinárodné kódy ==
Medzinárodný kódex signálov (INTERCO)
Medzinárodný námorný kódex pre nebezpečné tovary (IMDG)


== Štruktúra ==
Činnosť Medzinárodnej námornej organizácie je rozdelená do jednotlivých výborov a podvýborov:
Výbor pre námornú bezpečnosť
Podvýbor pre bezpečnosť plavby
Podvýbor pre rádiokomunikácie, vyhľadávanie a záchranu
Podvýbor pre štandardy výcviku, kvalifikácie a strážnej služby
Podvýbor pre stabilitu, vodorysky a bezpečnosť rybárskych plavidiel
Podvýbor pre dizajn a vybavenie lodí
Podvýbor pre požiarnu ochranu

Výbor pre ochranu morského životného prostredia
Podvýbor pre implementáciu vlajkového štátu
Podvýbor pre množstvovú prepravu kvapalín a plynov
Podvýbor pre nebezpečný náklad, pevný náklad a kontajnery

Výbor pre technickú spoluprácu
Právny výbor
Sprostredkovací výbor


== Externé odkazy ==
Medzinárodná námorná organizácia (en)