Andrej Chmelko (pseudonym Ach; * 19. november 1908, Hliník nad Hronom – † 25. august 1998, Banská Štiavnica) bol slovenský prozaik, dramatik a publicista.


== Životopis ==
V rokoch 1924 – 1928 študoval na Učiteľskom ústave v Banskej Bystrici. V rokoch 1930 – 1932 pôsobil ako riaditeľ štátnej školy v Horných Turovciach a v Novej Bani, v rokoch 1939 – 1941 bol profesorom na gymnáziu v Kremnici, v rokoch 1941 – 1943 pôsobil ako člen činohry SND v Bratislave, v rokoch 1943 – 1945 bol režisérom a hercom Slovenského divadla v Prešove, v rokoch 1945 – 1953 pôsobil ako šéf činohry a v rokoch 1953 – 1968 bol riaditeľom Štátneho divadla v Košiciach.


== Tvorba ==
Prvé poviedky a novely publikoval časopisecky, knižne debutoval lyrizujúcim románom, ako dramatik sa prezentoval rozhlasovými hrami pre deti a mládež. Pre divadlo upravil a prepracoval hru Martina Kukučína Bacúchovie dvor (1948) a zdramatizoval Timravinu novelu Hrdinovia (1953). Vo svojom diele spracoval skúsenosti z oblasti divadelníctva, dejiny slovenského, maďarského, českého, ukrajinsko-rusínskeho divadla, vydal výber z teatrologických a popularizačných príspevkov a spomienok a je autorom memoárových kníh. Sporadicky sa venoval prekladateľskej činnosti z češtiny.


== Dielo ==
1938 – Posledný Dóczy na Revišti
1947 – Na čiernej hrude
1950 – Po širokej koľaji
1962 – Tvorivé problémy divadla
1971 – Divadlo na východnom Slovensku
1989 – V zajatí Tálie
1995 – Keď stráne kopneli
1996 – Spoza opony


== Literatúra ==
Encyklopédia slovenských spisovateľov


== Externé odkazy ==
OSUD VKMK – zdroj, z ktorého pôvodne čerpal tento článok.