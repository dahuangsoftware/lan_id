Spoločenská vrstva alebo sociálna vrstva alebo vrstva (rozdelenie na spoločenské vrstvy sa volá spoločenská stratifikácia, sociálna stratifikácia, sociálne rozvrstvenie alebo spoločenské rozvrstvenie) môže byť:
v širšom zmysle: jedna z veľkých skupín ľudí definovaných spoločným dôležitým sociálnym znakom (napr. bohatstvom (majetkom a/alebo príjmom), zdrojom príjmu, prestížou, mocou, vzdelaním, rasou, pohlavím, vekom... )
v užšom zmysle: jedna z veľkých hierarchicky usporiadaných skupín ľudí definovaných spoločným dôležitým sociálnym znakom (napr. podobným bohatstvom , prestížou, mocou, vzdelaním, nie však napr. pohlavím alebo vekom, lebo tam už nie je hierarchické usporiadanie skupín prítomné alebo je nejasné), napr. spoločenská trieda, spoločenská vrstva (v najužšom zmysle), kasta, stav
v najužšom zmysle: termín vytvorený ako (novšia) náhrada a termín odlišný od termínu spoločenská trieda; rozdiel voči spoločenskej triede je najmä v tom, že sa zdôrazňuje pravidelný postup osôb medzi skupinami a že medzi skupinami nie sú vyhranené rozpory
Termín zaviedol do literatúry v roku 1932 Theodor Geiger. Kým (prinajmenšom) v strednej Európe slúži (v najužšom zmysle) v mnohých textoch často ako náhrada termínu spoločenská trieda, ktorý veľa ľudí (mylne) spája výhradne s marxizmom, v anglicky hovoriacich krajinách sa paralelne (o oveľa častejšie) používa starý výraz spoločenská trieda, bez toho aby sa asocioval s marxizmom (porov. napr. americký termín "middle class" - stredná trieda).
Štandardné (ale zďaleka nie jediné) rozdelenie na spoločenské vrstvy vo vyspelých štátoch je takéto (podľa Žaloudek 1996):
vyššia vrchná vrstva (vyššia horná vrstva) - veľkí podnikatelia, čelní predstavitelia štátu
nižšia vrchná vrstva (nižšia horná vrstva) - manažéri, strední podnikatelia, vedci
vyššia stredná vrstva - malí podnikatelia a manažéri, slobodné povolania
nižšia stredná vrstva - úradníci, veľkí poľnohospodári, vysoko kvalifikovaní robotníci
vyššia spodná vrstva (vyššia dolná vrstva) - menší poľnohospodári, stredne kvalifikovaní robotníci
nižšia spodná vrstva (nižšia dolná vrstva) - nekvalifikovaní robotníci, námezdne pracujúci v poľnohospodárstve, nezamestnaní


== Externé odkazy ==
ŽALOUDEK, Karel. Encyklopedie politiky. 1. vyd. Praha : Libri, 1996. 511 s. ISBN 80-85983-11-7. (po česky)
Echaudemaison, C.-D. et al.: Dictionnaire d'économie et de sciences sociales = stratifikace sociální. In: ECHAUDEMAISON, Claude-Daniele, et al. Slovník ekonomie a sociálních věd. 1. vyd. Praha : EWA, 1995. 419 s. ISBN 80-85764-13-X. S. 317-318. (po česky)
Tento článok je čiastočný alebo úplný preklad článku Sozialstruktur#Schicht_als_Leitbegriff na nemeckej Wikipédii (číslo revízie nebolo určené).
Soziale Schicht [online]. Wirtschaftslexikon, [cit. 2012-05-27]. Dostupné online. (nemecky)
Sociálna stratifikácia [online]. studentske.eu, [cit. 2012-05-27]. Dostupné online.