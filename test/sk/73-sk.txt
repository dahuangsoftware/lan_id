Bedřich Bridel, tiež Fridrich Bridel, Bridelius alebo Brydelius, (* 1. apríl 1619, Vysoké Mýto – † 15. október 1680, Kutná Hora) bol český barokový spisovateľ, básnik a jezuitský misionár.


== Život ==

Bridel bol synom radného pisára. Študoval najprv na gymnáziu v pražskom svätováclavskom seminári. Do jezuitského rádu vstúpil v osemnástich rokoch roku 1637. Spoločne so svojím spolužiakom Bohuslavom Balbínom vyštudoval teológiu a filozofiu. Vysvätený na kňaza bol roku 1650 a potom pôsobil ako profesor rétoriky a poetiky na Karlovej univerzite. Pretože mal značné finančné prostriedky, založil roku 1656 v Klementine tlačiareň, ktorú viedol ako správca. V tom čase tiež napísal väčšinu svojich významných diel. V roku 1660 sa však začal venovať misijnej činnosti na Boleslavsku, Čáslavsku, Hradecku a Chrudimsku, kde obracal ľudí na katolícku vieru. Zomrel roku 1680, keď pomáhal ošetrovať chorých morom v Kutnej Hore.
Jeho celoživotnú tvorbu tvorí asi tridsať diel. Hojne prekladal a písal legendy, piesne, básne i filozofické, meditatívne a náboženské didaktické diela. Väčšina z nich vyšla vo svojej dobe anonymne, len výnimočne bola podpísaná monogramom F.B.S.I. O Bridelovom autorstve niektorých diel nevedeli ani niektorí jeho súčasníci.


== Dielo ==
Vita sancti Ivani (1656), latinsky napísaný život svätého Ivana
Život svatého Ivana (1657), spis o živote svätého Ivana, syna charvátskeho kráľa Gestimula a jeho ženy Alžbety, ktorý sa na svojej púti dostal až do Čiech a žil tu ako pustovník
Jesličky (1658), vianočný kancionál
Co Bůh? Člověk? (1659), poetická skladba dnes považovaná za vrcholné dielo českej barokovej poézie. Je pojatá ako príhovor samotného básnika v prvej osobe k Bohu. Básnik vedie úvahy nad mladosťou a pominuteľnosťou človeka v protiklade k nekonečnosti a veľkosti Boha. Celé dielo vyzdvihuje kontrast ľudskej bytosti a Boha
Hodinky o sv. arciotci Ignaciovi, Rozjímání sv. Ignacia, Hodinky o sv. Františku Xaveriovi, Píseň sv. Xaveria toužebná o lásce Boží a Plavba do Japonie (všetko 1659), vytlačené v jednom zväzku spoločne s básňou Co Bůh? Člověk?
Svatý František Xaverius z Tovaryšstva Ježíšového (1659)
Stůl Páně (1659), spis s eucharistickou tematikou
Jiskra slávy Svatoprokopské (1662)
Trýlistek jarní (1662)
Katechizmus (1672)
Příprava k výborné smrti (1680), báseň
Katechizmus katolický (1681 – 1684), nová úprava vydania z roku 1672 s prídavkom Křesťanské učení veršemi vyložené


== Edície ==
Rozjímání o nebi v noci na jitřní Božího narození, Lidové závody tiskařské a nakladatelské, Olomouc 1931, báseň z Jesliček vybral a do tlače pripravil Josef Vašica
Píseň o svatého Prokopa kněžstvu, Josef Vašica, súkromná tlač, Olomouc 1932
Slavíček vánoční, Josef Hrachovina, Praha 1933, na vydanie pripravil Vilém Bitnar, znovu Zdeněk Bjaček, Praha 1937
Co Bůh? Člověk?, Bohuslav Durych, Přerov 1934, na vydanie pripravil Josef Vašica
Život svatého Ivana, prvního v Čechách poustevníka a vyznávače, Benediktínske opátstvo v Břevnově, Praha 1936, na vydanie pripravil Josef Vašica
Křesťanské učení veršemi vyložené, exercičný dom Otcov redemptoristov, Frýdek 1939, na vydanie pripravil Josef Vašica
Trýlistek jarní, Akord, Brno, 1943, na vydanie pripravil Josef Vašica
Slavíček vánoční, Krystal, Praha, 1993, na vydanie pripravil Jiří Kroupa
Básnické dílo, Torst, Praha, 1994, na vydanie pripravil Milan Kopecký, znovu 1999
Jesličky, Trinitas, Svitavy, 1999, na vydanie pripravili Milan Kopecký a Michaela Horáková
Já semotám motání, BB art, Praha, 2002, vybral a usporiadal Zdeněk Hron


== Referencie ==

Tento článok je čiastočný alebo úplný preklad článku Bedřich Bridel na českej Wikipédii.


== Literatúra ==
FORST, Vladimír, a kol. Lexikon české literatury : osobnosti, díla, instituce. 1. A-G. Praha : Academia, 1985. 900 s. ISBN 80-200-0797-0.
Osobnosti - Česko : Ottův slovník. Praha : Ottovo nakladatelství, 2008. 823 s. ISBN 978-80-7360-796-8. S. 72.
VOŠAHLÍKOVÁ, Pavla, a kol. Biografický slovník českých zemí : 7. sešit : Bra–Brum. Praha : Libri, 2007. 110–224 s. ISBN 978-80-7277-248-3. S. 177-178.


== Externé odkazy ==
PDF