Bes alebo Bisu bol staroegyptský boh, ktorý bol v neskoršom dynastickom období uctievaný ako ochranca domácnosti, obzvlášť matiek a detí. Neskôr bude považovaný za obrancu všetkého dobrého a nepriateľa všetkého zlého. Staršie práce ho identifikovali ako prebratého z NúbiaNúbie počas Strednej ríše, ale podľa novších výskumov sa zdá byť pôvodne egyptským božstvom. Zmienky o Besovi možno sledovať v južných regiónoch už počas Starej ríše, ale jeho kult sa rozšíril až v Novej ríši.
Besovo meno vykazuje spojitosť s nábijským slovom pre mačku (besa), ktoré doslova značí ochranca. Aj jeho najstaršie vyobrazenia v sebe obsahuju prvky mačacieho boha. Egypťania chovali mačky, aby zabíjali hady a škodcov, ktorí mohli poškodiť zásoby obilia a tak bol Bes vhodný ako božstvo aj pre Egypt.
Súčasný odborníci, ako napríklad James Romano, ukázali, že v svojich najstarších vyobrazeniach Bes predstavoval leva stavajúceho sa na zadné nohy. V priebehu vekov sa tento pôvodný obraz stal nečitateľným a z Besa sa stal nesmierne škaredý trpaslík s dlhým jazykom, krivými nohami, črtami mačkovitej šelmy a niekedy s leviou hlavou.
Po Treťom prechodnom období býva Bes zobrazovaný iba ako hlava alebo tvár, často nosená po spôsobe amuletu. Podľa jednej z teórii Bes pochádza z oblasti Veľkých jazier, od ľudí z etnickej skupiny Twa, pygmejov žijúcich v Kongu a Rwande. Starovekí Twa boli asi rovnako vysoký ako vyobrazenia Besa.


== Besove funkcie ==
Besova prvoradá funkcia bola ochrana domu, čo v sebe zahrňovalo rozličné úlohy, napr. odháňanie hadov, stráženie detí a pomoc (tým, že chránil pred zlými duchmi) pri pôrode (takto bol spolu Tweret prítomný pri rodení). Ako protivník zlého sa Bes stal aj symbolom toho príjemného – hudby, tanca a sexuálneho potešenia. V dobe Ptolemaiovcov vznikali miestnosti zdobené vyobrazeniami Besa a jeho manželky Beset, o ktorých sa egyptológovia domnievajú, že snáď slúžili pri liečbe neplodnosti alebo vôbec pri obradoch spojených s liečením.
Archeológovia odhalili mnoho masiek a kostýmov Besa z Novej ríše a neskorších období. Na všetkých sú známky výrazného opotrebovania, príliš veľkého, aby zodpovedalo noseniu počas občasných slávností, preto sa predpokladá, že ich používali profesionálny herci alebo boli prenajímané. Počas Novej ríše bol Bes ako tetovanie obvyklou ozdobou na stehnách tanečníc, hudobníc a slúžok.
Tak ako mnohí egyptskí bohovia, aj Bes prenikol za hranice zeme a získal popularitu obzvlášť medzi Feničanmi a starovekými Cyperčanmi.


== Iné projekty ==

 Commons ponúka multimediálne súbory na tému Bes (boh)