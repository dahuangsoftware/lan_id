Salmonelová sepsa alebo septikémia je vážne infekčné ochorenie, vyvolané akýmkoľvek druhom salmonel okrem S. typhi a S. paratyphi (vyskytujú sa sepsy vyvolané aj týmito baktériami, v MKCH-10 však majú iné zaradenie). Neliečená má 25% úmrtnosť.


== Klasifikácia ==
A02: Iné infekcie salmonelami
A02.1: Salmonelová septikémia (sepsa)


== Patogenéza a rizikové faktory ==
Podstatou je preniknutie obyčajne len v tráviacom trakte pôsobiacej salmonely do krvného obehu. Imunitný systém si s patogénom nedokáže poradiť a ten sa začne v krvi bez obmedzení množiť (septikémia v užšom zmysle slova). Vyššie riziko je u detí a ľudí s poruchou imunity (AIDS, rakovina).


== Klinický obraz, komplikácie a liečba ==
Klinický obraz, komplikácie a liečba sa neodlišujú významne od sepsy, spôsobenej iným mikroorganizmom: podávajú sa na vyvolávací činiteľ citlivé antibiotiká, doplňujú sa straty tekutín a elektrolytov, liečia sa prípadné následky zlyhávania alebo zlyhania jednotlivých orgánov.