Daniela Číkošová (* 15. september 1982, Košice) je slovenská basketbalistka.


== Životopis ==
V Košiciach absolvovala základnú školu a prvé dva ročníky gymnázia. V stredoškolskom štúdiu pokračovala na Gymnáziu v Ružomberku, kde získala maturitu.
Basketbalu sa venuje od svojich desiatich rokov. Prvé basketbalové úspechy získala v mládežníckych kategóriách, kde ju trénoval Vladimír Karnay; neskôr to boli ďalší tréneri – Hejková, Mozgova, Onuška, Kováčik a Svitek. Šesť rokov bola hráčkou Ružomberku (1998 – 2004), jednu neúplnú sezónu odohrala v zahraničí – v poľskom Lotose Gdyňa a od roku 2005 pôsobí v košickom klube Dobrí anjeli.


== Úspechy ==
Jej najväčší basketbalový úspech sa spája s najslávnejšou érou ružomberského basketbalu. V drese SCP Ružomberok získala štyri tituly Majstra Slovenska a titul víťaza Euroligy v roku 2000. S Dobrými anjelmi Košice získala 5 zlatých medailí v najvyššej slovenskej súťaži.