Dlhá voda je potok na hornej Orave, v severnej časti okresu Námestovo. Je to pravostranný prítok Polhoranky, meria 8,8 km a je tokom V. rádu.


== Prameň ==
Pramení v Oravských Beskydách, v podcelku Pilsko, na východnom svahu vrchu Pilsko (1 556,9 m n. m.) v nadmorskej výške približne 1 420 m n. m.


== Opis toku ==
Najprv tečie východným smerom, priberá krátky ľavostranný (1 267,3 m n. m.), tiež pravostranný prítok z východných svahov Pilska a následne ďalší pravostranný prítok (1 000,3 m n. m.) z oblasti Suchého potoka. Potom sa stáča prechodne na juhovýchod, sprava priberá krátky prítok z lokality Ingery, stáča sa na východ a vstupuje do Podbeskydskej brázdy. Tu najprv priberá krátky prítok z juhovýchodného svahu Koňa (998,3 m n. m.) a pri osade Vyšný Mlyn sa rozvetvuje na dve ramená, pričom vedľajšie pravostranné sa stáča na juh a ústi do susedného Suchého potoka. Sprava následne priberá spomenutý Suchý potok a ďalej pokračuje na sever. Koryto sa výraznejšie vlní, sprava priberá niekoľko prítokov zo svahov Sihelnianskeho hrádku (993,4 m n. m.) a zľava tri prítoky z oblasti Plšetnice. Následne na dolnom toku priberá zľava Ľudmovku, značne rozširuje koryto a stáča sa na východ. Priberá ešte pravostranný prítok zo severného svahu Sihelnianskeho hrádku, ľavostranný Klobásovský potok a pri obci Oravská Polhora sa v nadmorskej výške cca 699 m n. m. vlieva do Polhoranky.


== Iné názvy ==
Plšetnica
Plšetnický potok
Dudov potok