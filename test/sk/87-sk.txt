Hrušov je obec na Slovensku v okrese Rožňava. Prvá písomná zmienka je z roku 1234. Najvýznamnejšou pamiatkou obce je románskogotický Kostol Nepoškvrneného počatia Panny Márie zrejme ešte z konca 13. storočia. Vo viniciach nad obcou stojí gotická Kaplnka sv. Anny, ku ktorej sa konajú púte. Postavili ju niekedy na prelome 14. a 15. storočia na mieste staršej románskej stavby.


== Kultúra a zaujímavosti ==


=== Pamiatky ===
Rímskokatolícky kostol Nepoškvrneného počatia Panny Márie, románsko-gotická jednoloďová stavba s polygonálnym ukončením svätyne, pravdepodobne z 13. storočia. V 14. storočí bol prestavaný, pôvodné presbytérium bolo nahradené súčasným, ktoré je zaklenuté rebrovou krížovou klenbou. Počas 17. storočia využívali kostol reformovaní veriaci, no počas 18. storočia sa stal znova katolíckym. V interíri sa nachádza empora s vročením 1763, zrejme v tomto období bol kostol barokizovaný. Prestavba sa dotkla aj podoby okien, ktoré stratili svoju gotickú podobu. Kostol bol obnovovaný v roku 1936 a 70. rokoch.
Kaplnka sv. Anny, gotická stavba z prelomu 14. a 15. storočia. Nachádza sa v lese, vo svahu nad dedinou. Archeologicky bola dokázaná existencia staršej románskej stavby z 13. storočia v okolí kaplnky. Z 15. storočia pochádzajú fragmenty fresiek v interiéri kaplnky, ktoré boli počas reformácie zatreté. Nápisy v omietke dokladajú dáta obnovy kaplnky v rokoch 1522 a 1603. Rozsiahla baroková prestavba sa uskutočnila v roku 1739, v tomto období bola vybudovaná apsida na východnej strane. Ďalej pôvodne gotické okná získali súčasnú vajcovitú podobu. Záznam z roku 1731 dokladá prítomnosť pustovníka, ktorý sa o odľahlú kaplnku staral. K reštaurovaniu malieb došlo v roku 1981, v poslednom období získala kaplnka novú strechu.
Reformovaný kostol, tolerančná stavba z roku 1795. Vo veži sa nachádzajú dva zvony, z roku 1905 a z roku 1930.


== Referencie ==


== Externé odkazy ==
Oficiálna stránka obce
Hrušov
Apsida.sk- profil románskogotického kostola
Apsida.sk- profil gotickej kaplnky
Apsida.sk- profil zaniknutej románskej stavby