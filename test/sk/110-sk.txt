Ruské národné vodnopólové družstvo mužov je národné družstvo mužov, ktoré reprezentuje Rusko v medzinárodných vodnopólových súťažiach a priateľských zápasoch. Funguje pod záštitou Federacija Vodnogo Polo Rossii (FVPR). Vzniklo v roku 1993 ako jeden z nástupcov sovietskeho družstva. Patrí medzi širšiu špičku vodnopólových celkov Európy i sveta a pravidelne sa zúčastňuje medzinárodných podujatí organizovaných Medzinárodnou plaveckou federáciou. Za jeho najväčšie úspechy možno považovať striebornú medailu z olympijských hier, bronzové medaily z majstrovstiev sveta či víťazstvá vo svetovej lige a svetovom pohári.


== Vrcholné podujatia ==
Na olympijské hry sa ruské družstvo kvalifikovalo 3-krát a vybojovalo na nich 2 medaily. Na svojej prvej olympiáde v Atlante skončilo piate, keď vo štvrťfinále neprešlo cez Taliansko. O 4 roky neskôr v Sydney vybojovalo svoj najlepší výsledok na OH, keď prehralo až vo finále s družstvom Maďarska a skončilo strieborné. Na LOH 2004 v Aténach sa znova prebojovalo do semifinále a v súboji o bronz tesne zdolalo Grécko. Na posledné 3 olympiády sa však nedokázalo prebojovať.
Na majstrovstvá sveta sa družstvo kvalifikovalo 7-krát a tiež si na nich vybojovalo 2 medaily. Prvú dosiahlo pri svojom prvom štarte na MS v roku 1994, keď v súboji o bronz zvíťazilo nad Chorvátskom. O 7 rokov neskôr v japonskej Fukuoke zopakovalo bronzovú medailu, keď si v súboji o 3. priečku poradilo tentoraz s Talianskom. Nasledujúce 3 šampionáty sa do semifinále neprebojovalo a dosahovalo na nich čoraz menej presvedčivé výsledky. Od roku 2009 sa mu už nepodarilo ani postúpiť na svetový šampionát. Na šampionát v roku 2015 v Kazani sa kvalifikovalo ako hostiteľ a skončilo až na 14. mieste.
Na majstrovstvá Európy sa prebojovalo 11-krát. Jedinú medailu získalo na ME 1997, keď v semifinále podľahlo Maďarsku, ale v súboji o bronz po predĺžení zdolalo Chorvátsko. O 6 rokov neskôr sa znova prebojovalo do semifinále, ale semifinále a potom aj zápas o 3. miesto s Maďarskom nezvládlo. Na ďalších šampionátoch sa neprebojovalo ani do štvrťfinálových súbojov a dosahovalo čoraz horšie umiestnenia, v roku 2010 dokonca skončilo predposledné. Na ME 2012 sa ani nekvalifikovalo, keď v baráži dvakrát podľahlo Španielsku.
Družstvo sa 12-krát zúčastnilo svetovej ligy, v ktorej sa iba 3-krát dokázalo prebojovať na finálový turnaj. Hneď pri prvom štarte v roku 2002 finálový turnaj dokonca vyhralo. V ďalších sezónach skončilo už v kvalifikačnom kole. Šesťkrát sa kvalifikovalo na svetový pohár, na ktorom dosiahlo 2 medaily. V roku 1995 bronzovú a v roku 2002 zlatú, keď vo finále belehradského turnaja dokázalo zvíťaziť nad Maďarskom.


== Výsledky ==
Olympijské hry
Majstrovstvá sveta
Majstrovstvá Európy


== Referencie ==


== Pozri aj ==
Ruské národné vodnopólové družstvo žien
Sovietske národné vodnopólové družstvo mužov


== Externé odkazy ==
Oficiálna stránka Federacija Vodnogo Polo Rossii (po rusky)/(po anglicky)
Štatistický portál todor66.com (po anglicky)