Tatra Phoenix je český nákladný automobil, predstavený v lete 2011. Vznikol v spolupráci s holandským výrobcom DAF a je nasledovníkom Tatry 815. Výroba začala v novembri 2011 v závode v Kopřivnici.


== Vývoj ==
Po rozpade trhu krajín RVHP značne poklesol odbyt automobilov Tatra, čo viedlo k existenčným problémom spoločnosti. Po niekoľkých neúspešných pokusoch o oživenie výroby bol v spolupráci s automobilkou DAF vyvinutý model Phoenix, ktorý nahradil technicky zastaranú T815.


== Konštrukcia ==
Vozidlo je konštrukčne kompromisným výsledkom spolupráce. Časť komponentov bude dodávať DAF – kabíny a motory, zvyšok bude z domácej produkcie.


=== Kabína ===
Český výrobca bude nakupovať kabíny radu CF pre nový model od holandského výrobcu DAF, čím ušetrí značné náklady na jej vývoj. Moderné pracovisko ponúkne vodičovi štandard, vrátane klimatizácie, nezávislého kúrenia, elektrického ovládania okien či centrálneho zamykania.


=== Podvozok ===
Podvozok vychádza z tatrováckej koncepcie, čím sa zachová jedinečný charakter automobilov tejto značky. Základ podvozku tvorí nosná rúra s nezávisle zavesenými výkyvnými polonápravami s uzávierkami nápravových diferenciálov. Na výber budú verzie s pohonom 4x4, 6x6 i 8x8. Odpruženie zabezpečujú listové alebo vinuté pružiny, vzduchové vankúše alebo kombinácia oboch druhov.


=== Pohonná jednotka ===
Tradičný vzduchom chladený naftový motor bol nahradený agregátom z produkcie DAFu. Vodou chladený radový šesťvalec Paccar MX s objemom 12,9 l bude dodávaný s výkonmi 265 kW (360 k), 300 kW (408 k), 340 kW (462 k) a 375 kW (510 k). Krútiaci moment motora vrcholí podľa verzie hodnotou od 1775 do 2500 Nm.


=== Prevodovka ===
Výkon motora bude na nápravy prenášaný prostredníctvom prevodovky od výrobcu ZF. Vodič bude mať na výber celkovo 16 prevodových stupňov manuálnej ZF Ecosplit alebo robotizovanej prevodovky ZF AS-Tronic. Elektronický obmedzovač limituje maximálnu rýchlosť vozidla na 85 km/h.


== Iné projekty ==

 Commons ponúka multimediálne súbory na tému Tatra Phoenix


== Externé odkazy ==
http://www.tatraklub.sk Tatra Auto Klub Slovakia
http://www.tatra.cz Tatra A.S, oficiálna stránka
http://www.tatraportal.com
http://www.tatratech.wz.cz


== Zdroj ==
Článok o vozidle
Vozidlo na stránke výrobcu