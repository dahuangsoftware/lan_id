Kullervo je tragický hrdina fínskeho národného eposu Kalevala.


== Legenda o Kullervovi ==
Kullervov príbeh opisujú spevy 31-36. Bratia Untamo a Kalervo sa pohádajú o loviská rýb a pôdu. Untamo a jeho muži porazia Kalerva v boji a vyvraždia celú jeho rodinu. Prežije iba jedna tehotná žena, ktorá následne porodí Kalervovho syna Kullerva. Po troch neúspešných pokusoch usmrtiť ho sa Untamo rozhodne ponechať si Kullerva vo svojej domácnosti ako otroka. Keď sa ukáže ako úplne neschopný, predá ho Untamo Illmarinenovi za pastiera dobytka. Illmarinenova manželka, ktorá chlapca s obľubou šikanuje, vpečie jedného dňa do jeho chleba kameň, o ktorý si Kullervo pri krájaní zlomí čepeľ svojho noža. V záchvate zlosti prisahá pomstu a, súc od malička nadaný magickou mocou, premení kravy, ktoré Illmarinenova žena dojí, na divoké medvede, ktoré ju roztrhajú. Utečie domov a zistí, že jeho obaja rodičia sú ešte nažive, ale jeho sestra zmizla.
Kullervo ide na otcov príkaz zaplatiť dane. Na spiatočnej ceste stretne žobráčku a zvedie ju, nevediac, že je to jeho sestra. Keď pravda vyjde na povrch, sestra sa od hanby utopí v riave horského potoka. Kullervo sa zmätený vracia domov a tiež chce spáchať samovraždu, ale jeho matka mu v tom zabráni. Kullervo sa rozhodne pomstiť Untamovi a zavraždí jeho aj všetkých členov jeho rodiny. Po svojom návrate však nájde na statku mŕtve telá svojich rodičov. Vyhľadá v lese miesto, kde zviedol svoju sestru, a naľahne tam na svoj meč.