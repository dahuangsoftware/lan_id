Hrádza alebo umelá hrádza je zemná, oceľová alebo betónová stavba spravidla lichobežníkového prierezu s výrazne prevládajúcim dĺžkovým rozmerom pozdĺž morského pobrežia, vodného toku alebo naprieč vodným tokom slúžiaca na vzdutie vody (priehrada alebo rybničná nádrž), zadržovanie povodní, ochranu okolitých pozemkov pred záplavami, na spevnenie, úpravu a ochranu brehov či splavnenie toku. Podľa inej definície je to len takáto stavba pozdĺž vodného toku (teda okrem priehrad a rybničných nádrží), podľa ďalšej takáto stavba okrem priehrad (pričom v českej terminológii sa aj priehrada zásadne považuje za „hráz“).


== Vplyv na prostredie ==
Úprava toku vody, či už regulácia brehov toku, alebo vytvorenie priehrady, má komplexné dopady na okolité prostredie. Na území dochádza k hydrologickým zmenám (výška hladiny podzemných vôd) nasledovaným zmenou v rastlinstve a živočíšstve.
Priehradné hrádze spôsobujú ekologickú záťaž najmä zatopením – a tým v podstate zničením – rozsiahlych častí ekosystému. Výstavba priehradných hrádzí sťažuje migráciu niektorých živočíšnych druhov, stabilizácia výšky hladiny rieky pod hrádzou a budovanie regulačných hrádz pozdĺž tokov môže viesť k zániku spoločenstiev prispôsobených na pravidelné záplavy. Prípadné pretrhnutie hrádze môže mať katastrofálne následky pre človeka i prírodu na rozsiahlom území.


== Referencie ==


== Pozri aj ==
Rieka
Priehradná hrádza
Vodná elektráreň
Polder