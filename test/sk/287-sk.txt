Sladké hry minulého leta je názov televízneho filmu režiséra Juraja Herza na námet poviedky Guya de Maupassanta Muška. Film vznikal v dobe, keď sa Herz dostal do určitého sporu s režimom po premiére Spaľovača mŕtvol, aj preto sa jednalo iba o televízny projekt nakrúcaný na Slovensku.
Maupassant napísal poviedku ako čiastočne autobiografické zachytenie vlastného bohémskeho života v 70. rokoch 19. storočia. Príbeh pojednáva o skupine vodákov, medzi ktorých jeden člen privedie svoje dievča - Mušku.
Snímka zachytáva slnečné leto na Seine (k čomu poslúžil Dunaj) a bezstarostný život predstaviteľov francúzskej bohémy, ktorí nachádzajú potešenie v každodennosti a ľahkovážnosti. Muška svojou krásou, čistotou a radosťou zo života bohémov očarí a získa si náklonnosť každého z nich. Aj keď neskôr prídu ťažké chvíle a návrat do života v meste, ktorý prináša neuspokojenie, optimizmus nestrácajú. Atmosféru letnej pohody dopĺňa prirodzené a uvoľnené herecké stvárnenie vodákov, okrem iných výborným duom Lasica & Satinský.
Film je natočený vo farbe, napriek tomu, že v televíznej praxi v tej dobe ešte prevládala čiernobiela. Farebný film dal tvorcom možnosť impresionistickej hry s obrazom, čo korešponduje s výtvarným umením doby, v ktorej sa príbeh odohráva. Pastelové odtiene presvetlenej prírody dopĺňajú pestré kostýmy Milana Čorbu a hravá hudba Štěpána Koníčka.
Film Sladké hry minulého leta mal premiéru v roku 1970 a do distribúcie bol opäť zaradený v roku 1988. Bol uvedený na Febiofeste v roku 1997 a 1999.


== Ocenenia ==
Grand Prix a Zlatá nymfa za najlepší farebný program a kameru na MTF v Monte Carle, 1970
Zlatý ledňáček na Finále Plzeň, 1990


== Externé odkazy ==
Sladké hry minulého leta na fdb.cz
Sladké hry minulého leta na port.sk
Sladké hry minulého leta v Česko-Slovenskej filmovej databáze
J. Lukeš, Diagnózy času: Český a slovenský poválečný film. Praha, vydavateľstvo Slovart, s. r. o., 2013, ISBN 978-80-7391-712-8