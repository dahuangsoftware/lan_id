Annerose Fiedlerová, rodená Krumpholzová (* 5. september 1951, Kutzleben) je bývalá východonemecká atlétka, ktorej špecializáciou boli krátke prekážkové behy.
V roku 1972 reprezentovala na letných olympijských hrách v Mníchove, kde vo finále dobehla ako siedma v čase 13,27 s. Olympijskou víťazkou sa tu stala Annelie Ehrhardtová a bronz získala ďalšia východonemecká prekážkarka Karin Balzerová.
Najväčšie úspechy zaznamenala v roku 1974. Na halových majstrovstvách Európy v Göteborgu získala striebornú medailu. V letnej sezóne potom vybojovala striebro aj na majstrovstvách Európy v Ríme (12,89). O rok neskôr dobehla na HME v poľských Katoviciach na štvrtom mieste. Zúčastnila sa pražských majstrovstiev Európy v roku 1978, kde na štadióne Evžena Rošického skončila vo finále na šiestom mieste (13,09).


== Externé odkazy ==
Profil na www.sports-reference.com


== Zdroj ==
Tento článok je čiastočný alebo úplný preklad článku Annerose Fiedlerová na českej Wikipédii.