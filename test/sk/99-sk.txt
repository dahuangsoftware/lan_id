Beliansky potok je potok na Liptove, na území okresov Poprad a Liptovský Mikuláš, je to pravostranný prítok Bieleho Váhu, má dĺžku 16,5 km a je tokom IV. rádu.
Pri osade Tri studničky sa vetví na dve ramená, pričom hlavné koryto sa ďalej rozvetvuje pod vrchom Hybica (998,1 m n. m.) a vzniká vedľajšie rameno zvané Východnianka. V Liptovskej kotline sa niekoľkokrát vetví a preteká močaristým územím. Na dolnom toku, pod vrchom Zámčisko (808 m n. m.), sa hlbšie vrezáva do svojho podložia. Beliansky potok je typickým tatranským tokom s bystrinným charakterom.


== Prameň ==
Pramení vo Vysokých Tatrách na južných svahoch Kriváňa (2 494,7 m n. m.) v nadmorskej výške približne 2 300 m n. m.


== Opis toku ==
Od prameňa tečie sprvu na juhojuhozápad cez Važeckú dolinu, v jej dolnej časti sa oblúkom stáča a západným smerom pokračuje k osade Tri Studničky. Následne podteká cestu II/537, stáča sa na juhozápad a sprava sa od hlavného koryta oddeľuje vedľajšie rameno zvané „Východnianka“. Po cca 2,5 km priberá sprava rameno oddelené od toku Východnianky a ďalej tečie smerom na juh, pričom zľava priberá tri prítoky. Následne preteká močaristým územím, viacnásobne sa vetví (825 m n. m.) a sprava priberá významnejší prítok obtekajúci zo západu masív Hrubého grúňa (973,3 m n. m.). Napokon sa na dolnom toku stáča na juhozápad, podteká diaľnicu D1 i cestu I/18 a východojuhovýchodne od obce Východná sa vlieva do Bieleho Váhu.


== Geomorfologické celky ==
Tatry, geomorfologický podcelok Východné Tatry, geomorfologická časť Vysoké Tatry
Podtatranská kotlina, geomorfologické podcelky:
Tatranské podhorie
Liptovská kotlina, geomorfologická časť Hybianska pahorkatina


== Prítoky ==
pravostranné: krátky prítok z juhozápadného svahu Kriváňa, prítok z juhovýchodného svahu Grúnika (1 576 m n. m.), prítok z juhovýchodného úpätia Pálenice (985 m n. m.), prítok z lokality Čierťaž, prítok (785,8 m n. m.) prameniaci východne od kóty 879 m n. m.
ľavostranné: prítok z južného svahu Malého Kriváňa (2 335 m n. m.), prítok z lokality Pavlová, prítok prameniaci na juhozápadnom svahu Surovca (1 155,3 m n. m.), prítok z lokality Krahulčie, krátky prítok prameniaci juhozápadne od Čiernej (893 m n. m.)


== Ústie ==
Do Bieleho Váhu ústi východojuhovýchodne od obce Východná v nadmorskej výške cca 750 m n. m.


== Obce ==
Beliansky potok preteká výlučne neosídleným územím. Postupne tečie cez katastrálne územia:
Štrbské Pleso
Važec
Východná