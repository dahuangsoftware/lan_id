„Pow R. Toc H.“ je skladba britskej rockovej skupiny Pink Floyd, ktorá bola v auguste 1967 vydaná na ich debutovom albume The Piper at the Gates of Dawn. Táto inštrumentálna skladba s vokálnymi efektami, na tvorbe ktorej sa podieľali všetci vtedajší členovia skupiny, je radená do žánrov psychedelického, experimentálneho, inštrumentálneho a space rocku.


== Kompozícia ==
Ide o experimentálnu skladbu, v ktorej väčšej časti je dominantným nástrojom klavír, ktorému vo veľkej miere sekundujú najrôznejšie vokálne efekty. Výraz „Toc H.“ označoval v kóde armádnych signalistov skratku „TH“, čo bolo označenie pre Talbot House, klub, kde dôstojníci aj mužstvo si boli rovní. Ten sa neskôr stal medzidenominačnou kresťanskou spoločenskou organizáciou.
Podľa bubeníka Nicka Masona sledovali členovia Pink Floyd vo vedľajšom štúdiu skupinu The Beatles, ktorá nahrávala pieseň „Lovely Rita“ z albumu Sgt. Pepper’s Lonely Hearts Club Band. Práve v skladbe „Pow R. Toc H.“, ktorá bola nahrávaná v rovnakej dobe, sú použité podobne znejúce efekty a zvuky.


== Živá a alternatívna verzia ==
Prvý doložený koncert, v ktorého setliste sa nachádzala „Pow R. Toc H.“, odohrali Pink Floyd 14. októbra 1966 v londýnskom kostole Všetkých svätých, jednalo sa o benefičný koncert pre London Free School. Dĺžka živého prevedenia presahovala aj 11 minút, pretože doprostred skladby bola vložená dlhá improvizovaná inštrumentálna pasáž. V roku 1969 bola pieseň premenovaná na „The Pink Jungle“ a stala sa súčasťou suity „The Journey“ z tematických koncertov The Man and the Journey. Zrejme naposledy zaznela „Pow R. Toc H.“ na vystúpení 1. novembra 1969 v Manchesteri.
Pôvodná verzia nahratá pre album The Piper at the Gates of Dawn má dĺžku 4 minúty a 26 sekúnd. Nepočítajúc zaradenie tohto albumu do rôznych box setov, nebola skladba „Pow R. Toc H.“ vydaná na žiadnom kompilačnom albume.


== Pôvodná zostava ==
Syd Barrett – gitara, vokály
Rick Wright – elektronický organ, piano
Roger Waters – basgitara, vokály
Nick Mason – bicie, perkusie


== Referencie ==


== Zdroj ==
Tento článok je čiastočný alebo úplný preklad článku Pow R. Toc H. na českej Wikipédii.