Vladimír Hančík (* 16. apríl 1944, Ružomberok) je bývalý úspešný volejbalový tréner, dlhoročný volejbalový funkcionár a volejbalový odborník. V roku 1976 sa s družstvom žien Slávie UK Bratislava stal víťazom Pohára víťazov pohárov.


== Štúdiá a akademická činnosť ==
Po absolvovaní základnej školy v Ružomberku a maturite (1963) na Strednej priemyselnej škole spojovej techniky v Banskej Bystrici sa Vladimír Hančík stal absolventom (1968) Fakulty telesnej výchovy a športu Univerzity Komenského v Bratislave (FTVŠ UK). Fakultu ukončil ako diplomovaný tréner volejbalu. Po štúdiách nastúpil ako odborný asistent na Katedru teórie a didaktiky hier FTVŠ UK. V roku 1978 získal doktorát z pedagogiky. V rokoch 1986 až 1994 pôsobil ako odborný asistent na Katedre hier FTVŠ UK.


== Volejbalový tréner ==
V roku 1971 nastúpil ako asistent trénera v ženskom seniorskom družstve TJ Slávia UK Bratislava. O rok neskôr sa stal prvým trénerom tohto družstva. Sláviu UK trénoval v rokoch 1971 – 1979, 1982 – 1984, 1990 a 1997. V rokoch 1979 až 1982 trénoval Vladimír Hančík v zahraničí. Viedol rakúske reprezentačného družstvo žien, junioriek Rakúska a bol aj trénerom Wustenrotu Salzburg. V rokoch 1984 až 1986 viedol ženskú volejbalovú reprezentáciu ČSSR. V týchto rokoch bol štátnym trénerom volejbalu na Stredisku vrcholového športu Bratislava.


== Trénerské úspechy ==


=== Reprezentácia ===
11. miesto na Majstrovstvách sveta žien 1986 v Česko-Slovensku
4. miesto na Majstrovstvách Európy 1985 v Holandsku


=== Slávia UK Bratislava ===
Víťaz Pohára víťazov pohárov 1976
3. miesto na záverečnom turnaji Pohára víťazov pohárov 1975
3. miesto na záverečnom turnaji Európskeho pohára majstrov 1983
3 x majster ČSSR (1976, 1978, 1983)
juniorské majsterky ČSSR 1978
juniorské majsterky ČSFR 1991


== Funkcionár ==
1988 – 1998: predseda volejbalového oddielu TJ Slávia UK Bratislava
1998 – 2014: prezident volejbalového klubu Slávia UK Bratislava
2009 – 2012: štatutárny zástupca občianskeho združenia Slávia Ekonomická univerzita Bratislava


== Ocenenia ==
2012 – Strieborné kruhy Slovenského olympijského výboru
2009 – Bronzové kruhy Slovenského olympijského výboru
2009 – Čestný člen Slovenskej volejbalovej federácie
2004 – Vyznamenanie za zásluhy o rozvoj volejbalu
2004 – Vyznamenania Slovenskej volejbalovej federácie za prínos vo volejbale
1985 – Verejné uznanie II. stupňa za zásluhy o rozvoj česko-slovenskej telesnej výchovy


== Externé odkazy ==
Vladimír Hančík na webslovensko.sk
Vladimír Hančík oslávi 70 – volejbal.sk