Tanque Argentino Mediano alebo TAM je hlavný bojový tank, vyvinutý na účely argentínskej armády nemeckou spoločnosťou Rheinmetall. Pri stavbe tanku bol použitý podvozok nemeckého bojového vozidla pechoty Marder. Argentínska armáda má celkom 213 týchto tankov (2012).


== História ==
Niekoľko rokov po skončení druhej svetovej vojny tvorili základ argentínskych obrnených síl tanky M4 Sherman. Ale v 70. rokoch 20. storočia už bolo veľmi ťažké udržať tieto tanky v prevádzke. To bol dôvod na rozhodnutie o obstaranie nového tanku. Väčšina vtedy vyrábaných tankov mala hmotnosť nad 40 ton. Preto bolo rozhodnuté vyvinúť úplne nový tank, ktorý by spĺňal všetky požiadavky argentínskej armády. Kontrakt bol uzatvorený so západonemeckou spoločnosťou Rheinmetall, ktorá vtedy vyrábala nemecké bojové vozidlá pechoty Marder.
Prvý prototyp TAM (Tanque Argentino Mediano) bol vyrobený v roku 1976 a ďalšie dva prototypy v nasledujúcom roku. Tank bol vyskúšaný a schválený armádou Argentíny. Závod na výrobu týchto tankov (Tams) bol postavený v blízkosti Buenos Aires. Vyrobilo sa celkom asi 200 tankov, ale žiadny z nich sa nezúčastnil vojny o Falklandy. V spolupráci so spoločnosťou Rheinmetall bolo vyvinuté tiež bojové vozidlo pechoty, vyrobené v počte asi 150 kusov, pričom ďalšia výroba vozidiel bola z dôvodu finančnej krízy zastavená roku 1986.


== Opis ==
Podvozok tanku bol prevzatý z nemeckého bojového vozidla pechoty Marder. Sedadlo vodiča je umiestnené v prednej ľavej časti tanku. Po pravej strane vodiča sa nachádza motor a prevodovka. Čelný pancier má potrebný uhol sklonu pre zabezpečenie maximálnej ochrany pri zachovaní hmotnostnej kategórie tanku. Pancierovanie je však slabšie ako napr. u tankov Leopard 1 alebo AMX 30. Optická veža je situovaná v zadnej časti tanku. Vo veži sú umiestnení traja členovia posádky - veliteľ a strelec napravo, nabíjač naľavo.
Hlavnú zbraň tvorí 105 mm kanón, vybavený ejektorom (širšiu časť kanónu, ktorá bráni splodinám vniknúť do priestoru posádky). Kanón má námer -7° až + 18°. Ako sekundárna zbraň slúži koaxiálny 7,62 mm guľomet a podobná zbraň môže byť umiestnená v hornej časti veže. Na bokoch veže sú štvorhlavňové granátomety pre dymové, či trieštivé granáty. Zásobu streliva tvorí 50 nábojov pre 105 mm kanón a 6000 nábojov pre 7,62 mm guľomety.


== Ďalší vývoj ==
Na základe TAM boli v rokoch 1988 až 1993 vyvinuté ďalšie vozidlá; obrnené vyslobodzovacie vozidlo a 155 mm samohybná húfnica.


== Iné projekty ==

 Commons ponúka multimediálne súbory na tému Tanque Argentino Mediano


== Zdroj ==
Tento článok je čiastočný alebo úplný preklad článku TAM (tank) na českej Wikipédii.