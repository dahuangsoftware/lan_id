Zámek Černá stojí téměř v centru obce Černá, v okrese Žďár nad Sázavou. Od roku 1958 je chráněn jako kulturní památka České republiky.


== Historie ==
Zámek nechal na konci 16. století v duchu renesance vystavět Jan Rafael Chroustenský z Malovar. Po Bílé hoře však Chroustenští o majetek přišli a roku 1624 se zámek (tehdy označovaný jako tvrz) dostává do majetku rodu Collalto. V této době spadala Černá do panství Rudolec, nicméně Collaltové přenesli správu panství a přejmenovali jej na panství Černá. To se skládalo ze 7 obcí z Velkomeziříčska (Měřín, Blízkov, Černá, Dědkov, Chlumek, Jersín a Milíkov), další 4 obce byly ze Žďárska (Bohdalov, Chroustov, Kyjov a Rudolec) a poslední 4 pocházely z Jihlavska (Arnolec, Nadějov, Stáj a Zhoř). V 18. století prošel zámek barokní přestavbou. Tato přestavba se týkala především interiérů, kromě toho došlo také k zasvěcení zámecké kaple sv. Antonínu Paduánskému. Ve vlastnictví Collaltů zůstala Černá do roku 1918, kdy jim byl majetek zkonfiskován. V rámci první pozemkové reformy došlo k rozparcelování půdy panství a ze zámku se stal tzv. zbytkový statek. V následujících letech se na něm vystřídali dva zbytkový statkáři. Ve stejné době byly také značně zdevastovány interiéry a fresky kaple. Po roce 1948 připadl zámek obci, která jej využívala ke kulturním a společenským účelům. Hospodářské budovy zámku pak využívalo JZD. Na začátku 90. let prošel objekt restitucí, ovšem nedlouho poté jej získal nový majitel. Ten provedl generální rekonstrukci, při níž došlo k odsvěcení nové kaple sv. Antonína, zřízené v meziválečném období v severním nároží zámecké budovy. Během rekonstrukce byla kolem zámku také postavena mohutná pětimetrová zeď. Od roku 1996 pak byl zámek a přilehlý areál provozován pod názvem The Other World Kingdom jako místo pro sadomasochistické hry. Zhruba od roku 2008 je zámek na prodej a pro veřejnost je nepřístupný.


== Dostupnost ==
V blízkosti zámku neprochází žádná značená turistická trasa. Zámek je přístupný po místní komunikaci od Mlýnského rybníka. Nedaleko vede také silnice II/348 z Arnolce na Měřín, kde se napojuje na silnici II/602.


== Reference ==


== Externí odkazy ==
Zámek na hrady.cz
Historie obce Černá
Zamek dnes