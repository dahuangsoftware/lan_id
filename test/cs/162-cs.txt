José Maria de Eça de Queirós (25. listopad 1845, Póvoa de Varzim – 16. srpen 1900, Paříž) byl portugalský spisovatel, publicista a diplomat. Klasik portugalské literatury. Je řazen k realismu, který do portugalské literatury vnesl.


== Život ==
Vystudoval práva na univerzitě v Coimbře. Poté vedl právní praxi v Lisabonu. Začal publikovat eseje a povídky v Gazeta de Portugal. Brzy se zařadil do okruhu portugalských intelektuálů usilujících o sociální reformy, které se říká Generace sedmdesátých. Eça de Queirós navíc ostře kritizoval soudobou portugalskou literaturu. V 70. letech začal pracovat rovněž v diplomacii, byl velvyslancem na Kubě (1872–1874), v Británii (1874–1888) a ve Francii (1888-1900). Zemřel na tuberkulózu.
Na zahraničních misích začal psát romány, které ho nakonec proslavily nejvíce: O Crime do Padre Amaro (Zločin pátera Amara), O Primo Basílio (Bratranec Bazilio), Os Maias (Maiové).


== Ocenění ==
V anketě Naši velcí Portugalci (Os Grandes Portugueses), kterou roku 2007 uspořádala portugalská veřejnoprávní stanice Rádio e Televisão de Portugal, a která hledala největší osobnosti portugalských dějin, skončil na 22. místě.


== Odkazy ==


=== Reference ===


=== Externí odkazy ===
 Obrázky, zvuky či videa k tématu José Maria de Eça de Queirós ve Wikimedia Commons