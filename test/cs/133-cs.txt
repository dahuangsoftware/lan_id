Pilnická deklarace byla prohlášením římskoněmeckého císaře Leopolda II. a pruského krále Fridricha Viléma II. Název je odvozen od místa vyhlášení, zámku Pillnitz (Pilnic). V něm došlo 27. srpna 1791 k osobnímu setkání císaře Leopolda s pruským králem Fridrichem Vilémem, u kterého byl přítomen jakožto hostitel i saský kurfiřt Fridrich August III. Původně chtěli projednávat otázky vzájemných vztahů a postup vůči Osmanské říši, ale poté, co na tato jednání dorazila delegace francouzských emigrantů v čele s hrabětem d'Artois se předmět jednání změnil na postup vůči změnám ve Francii.
Oba panovníci se shodli na nutnosti zachovat monarchii a požadovali bezpečnost pro krále a královnu, k vojenské intervenci proti revoluční Francii se mělo přistoupit jen pokud bude panovat jednomyslná shoda všech evropských velmocí. Byť se jednalo o velmi umírněnou formulaci, francouzské Národní shromáždění si deklaraci vyložilo v tom smyslu, že se Leopold připravuje vyhlásit Francii válku, což vedlo k francouzské revoluční válce.


== Literatura ==
ŽALOUDEK, Karel. Encyklopedie politiky. Praha : Libri, 1999. ISBN 80-85983-75-3.  
UHLÍŘ, Dušan. Cesta toskánského prince za císařskou korunou. Historický obzor. 2011, roč. 22, čís. 7 a 8, s. 177. ISSN 1210-6097.  


== Externí odkazy ==
 Obrázky, zvuky či videa k tématu Pilnická deklarace ve Wikimedia Commons
(anglicky) Pilnická deklarace