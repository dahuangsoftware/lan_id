Markvartové z Hrádku jsou starý český vladycký rod pocházející z Hrádku (dnes již neexistuje) u Sviňomaz nedaleko Stříbra.


== Historie ==
První předkové rodu se objevují koncem 14. století, jeden z nich se nazýval Markvart a od něj převzali jméno i další příslušníci rodu. Jan Markvart z Hrádku vlastnil Hrádek začátkem 15. století, poté jej prodal a koupi statek Řenč. Jeho sourozenci drželi např. Trpísty, Herštejn, Nekmíř, Strojetice či další statky v jiných částech Čech.
Šebestián se v roce 1538 stal purkrabím Karlštejna, Jiří válčil v Uhrách s Turky. I další příslušníci rodu sloužili v armádě. Diviš Markvart zdědil po otci Bělu a po strýci Nekmíř a Trpísty. Vykonával post plzeňského hejtmana, sepsal dějiny svého rodu. Po stavovském povstání, které podporoval, přišel konfiskací o veškerý majetek a zemřel v cizině.
Václav Arnošt sloužil na zemských úřadech, vypracoval se z postu místopísaře až k nejvyššímu písaři a královskému místodržícímu. Majestátem z roku 1723 obdržel úřad nejvyššího dědičného korouhevníka rytířského stavu.
František Václav vykonával funkci rady komorního soudu a hejtmana Pražského hradu, nikdy se neoženil, zůstal bez dědice a jím v roce 1743 celý rod vyhynul.


== Erb ==
V červeném štítě je zlaté břevno, které je v některých případech mřížované. Nad přilbou stála černá koule se zlatými plameny.


== Příbuzentvo ==
Spojili se s pány z Říčan, ze Šontálu, z Leskovce či z Bukova.


== Související články ==
Seznam českých šlechtických rodů


== Odkazy ==


=== Literatura ===
HALADA, Jan. Lexikon české šlechty. Praha : AKROPOLIS, 1992. ISBN 80-901020-3-4. Kapitola Markvartové z Hrádku, s. 96-97.