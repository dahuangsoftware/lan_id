Oblastní rada Chevel Ejlot (hebrejsky מועצה אזורית חבל אילות, Mo'aca azorit Chevel Ejlot) je oblastní rada (jednotka územní správy a samosprávy) v jižním distriktu v Izraeli.


== Geografie ==

Rada se rozkládá na jihovýchodním okraji izraelského území při hranicích s Jordánskem v jižní části příkopové propadliny údolí Vádí al-Araba. Jde o pás řídkého vesnického osídlení, který sleduje dálnici číslo 90, jež je nejdelší severojižní izraelskou silnicí. Západně od něj se zvedá aridní oblast Negevské pouště. Demografickým a ekonomickým centrem regionu je přímořské město Ejlat na pobřeží Rudého moře, které ale pod jurisdikci rady nespadá. Plocha Oblastní rady Chevel Ejlot dosahuje 2200 kilometrů čtverečních a jde o nejjižnější oblastní radu v Izraeli.
Na severu sousedí rada s Oblastní radou Centrální Arava, na východě s Jordánskem, na jihu s Ejlatem a Egyptem a na západě s Egyptem a centrálním Negevem. Jedná se o pouštní aridní oblast s pouze malým úhrnem srážek během zimy a letními teplotami přesahujícími 40 °C. Flóra i fauna jsou typicky pouštní. Na území rady se nachází přírodní rezervace Timna a Jotvata Chaj Bar. Oblast není díky své vzdálenosti od centrálního Izraele napojena na národní rozvaděč vody. Namísto toho je pitná voda a voda pro zavlažování získávána odsolováním (desalinací) vody z Rudého moře.


== Dějiny ==
Židovská sídelní síť zde začala vznikat až ve 2. polovině 20. století, tedy po válce za nezávislost a vzniku státu Izrael v roce 1948. Doplňování osídlení zde pokračuje do současnosti, jde stále o velmi řídce osídlenou pouštní krajinu.
Oblastní rada Chevel Ejlot byla založena v roce 1964. Její jméno je odvozeno z verše 1. knihy královské 9:26: „Král Šalomoun dal také udělat lodě v Esjón-geberu, které je blízko Elótu na břehu Rákosového moře v edómské zemi.“ Biblický Elót se nacházel nedaleko současného kibucu Ejlot..
Starostou rady je אודי גת - Udi Gat. Rada má velké pravomoci zejména v provozování škol, územním plánování a stavebním řízení nebo v ekologických otázkách. Sídlo úřadů oblastní rady se nachází v obci Jotvata.


== Seznam sídel ==
Oblastní rada Chevel Ejlot zahrnuje jedenáct obcí, dvanácté sídlo (Be'er Ora) není zatím administrativně uznáno za samostatnou obec ale má už separátní členský status v rámci oblastní rady. Organizačně jde o deset zemědělských osad kolektivního typu kibuc a dvě společné osady.
Kibucy
Ejlot (אילות)
Elifaz (אליפז)
Grofit (גרופית)
Jahel (יהל)
Ketura (קטורה)
Lotan (לוטן)
Ne'ot Smadar (נאות סמדר)
Neve Charif (נווה חריף)
Samar (סמר)
Jotvata (יטבתה)
Místní osady
Be'er Ora (באר אורה)
Šacharut (שחרות)


== Demografie ==
Podle Centrálního statistického úřadu žilo v oblastní radě k roku 2007 celkem 3300 obyvatel a obyvatelstvo rady bylo téměř výhradně židovské (95,9 %). Roční přírůstek činil 4,3%. K 31. prosinci 2014 žilo v Oblastní radě Chevel Ejlot 3700 obyvatel. Z celkové populace bylo 3400 Židů. Včetně statistické kategorie "ostatní" tedy nearabští obyvatelé židovského původu, ale bez formální příslušnosti k židovskému náboženství jich bylo 3600.


== Odkazy ==


=== Reference ===


=== Externí odkazy ===
 Obrázky, zvuky či videa k tématu Oblastní rada Chevel Ejlot ve Wikimedia Commons
Oficiální internetové stránky (hebrejsky)(anglicky)