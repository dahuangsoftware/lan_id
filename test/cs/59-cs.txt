Vrána šedá (Corvus cornix) je středně velký pták z čeledi krkavcovití hojně rozšířený ve východní a severní Evropě. Původně byl považován za poddruh vrány obecné (Corvus corone cornix), ale dnes je již uznán za samostatný druh.
Vrána šedá je asi půl metru dlouhá s rozpětím křídel 95 cm. Váží asi půl kilogramu. Z největší části je šedá, černou má jen hlavu, náprsenku, křídla, ocas a nohy. Obě pohlaví jsou zbarvena stejně.
Vrána šedá je všežravec, živí se jak semeny a plody, tak drobnými bezobratlými nebo mršinami větších zvířat, ale dokáže napadnout i hnízda jiných ptáků a sežrat vejce nebo ptáčata. Je dobře přivyklá na člověka, často žije v blízkosti lidských sídel a živí se zde odpadky.
Vrána šedá je velmi dobrý letec. Je to poměrně inteligentní pták. Jeho hlasovým projevem je typické krákání.
Hnízdí vysoko v korunách stromů od května do července. Obvykle snáší tři až šest vajec.
V severních částech areálu svého výskytu je částečně stěhovavá, v jižnějších zůstává po celý rok. Žije samotářsky, pouze na zimu tvoří hejna o desítkách členů.


== Odkazy ==


=== Reference ===


=== Externí odkazy ===
 Obrázky, zvuky či videa k tématu Vrána šedá ve Wikimedia Commons
 Galerie Vrána šedá ve Wikimedia Commons
Vrána šedá na stránce Faunaeur.org(anglicky)
 Taxon Corvus cornix ve Wikidruzích