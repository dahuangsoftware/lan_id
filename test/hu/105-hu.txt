Nagyszalánc (szlovákul Slanec) község Szlovákiában, a Kassai kerület Kassa-vidéki járásában.


== Fekvése ==
A település Kassától 20 km-re délkeletre, az Eperjes–Tokaji-hegység középső részén, 345 méter magasan fekszik. Területe 20,459 km². A Kassa–Csap-vasútvonal érinti.


== Nevének eredete ==
Szalánc neve a szláv „slánac” (= sós vizű forrás) szóból származik, a mai szlovák Slanec visszaszlávosítás a magyarból.


== Története ==
A település egy fontos vár körül alakult ki, amely 1230-ban szerepel először a feljegyzésekben "Castrum Salis", azaz „Sóvár” néven. A várat az Aba nemzetségbeli Szalánciak őse, az Aba nembeli Csama fia Péter építtette.
1270-ben V. István király Reinhold mesternek adományozta a várat, melyet ekkor "Zelench" alakban említenek. Szalánc új ura, Finta nádor a cseh trón megszerzésért folytatott küzdelemben Přemyšl Ottokár cseh királyt támogatta IV. László magyar királlyal szemben, aki ezért 1281-ben elfoglalta Szalánc várát. 1299-ben a vár a helybeli Szalánczi család kapta meg, de Szalánci Péter 1311-ben a szintén Aba nembeli Amadék oldalán Csák Máté táborába szegődött. A rozgonyi csata után Károly Róbert király a birtokot híveinek a Drugetheknek adta, később házasság révén a Losonczyak, majd kihalásuk után 1601-ben II. Rudolf császár a Forgách családnak adta. 1440-ben Jiskra János huszitái foglalták el és megrongálták. Losonczy László újra felépíttette. 1644-ben I. Rákóczi György a vár alatt győzte le III. Ferdinánd császár seregét, a várat pedig elfoglalva felgyújtotta de újjáépült. 1678-ban Thököly Imre szállta meg, de még az évben visszafoglalták a császáriak és végleg lerombolták. 1697-ben a császári csapatok a vár alatt semmisítették meg Thököly seregének maradványait. 1944-ig a Forgáchok birtoka, akik a 18. század közepén a hegy alatt ma is álló kastélyt építették.
Vályi András szerint "Nagy Szaláncz Kis Szaláncz. Két magyar falu Abaúj Várm. Nagynak földes Ura Gr. Forgách; ennek pedig Gr. Forgách, Szirmay, és több Uraságok, lakosaik katolikusok, és más félék, fekszenek Regete-Ruszkának szomszédságában, mellynek filiáji; hajdani Vára nevezetesítette; földgyeik középszerűek, erdőjök jeles, legelőjök hasznos, vagyonnyaik külömbfélék."

Fényes Elek szerint "Szaláncz (Nagy), magyar-tót falu, Abauj vmegyében, 140 r., 8 g. kath., 6 evang., 250 ref., 7 zsidó lakossal. Kath. fiók, ref. anyaszentegyház. Van egy régi omladozott vára, igen szép, vadakkal bővelkedő erdeje. F. u. gr. Forgách."
Abaúj-Torna vármegye monográfiája szerint "Nagy-Szaláncz községe. Ugyszólván egészen erdőben áll. 125 háza van, 886 magyar és tót lakossal, vasúti állomás, posta- és táviró hivatallal. Gr. Forgách István parkjában, a Várhegy alatt és a község határában kőkori és bronzkori emlékeket találtak. Nevezetessége gr. Forgách István kastélya, parkja és a vár, melynek képét más helyen közöljük. A parkban álló kastélyt gr. Forgách Zsigmond építtette a mult század második felében. A kastély fölött emelkednek a szalánczi vár romjai; jó karban fenntartott donjonjában a család képtára van elhelyezve." 
"Az uradalom összes majorjai, továbbá az alsókemenczei kastély és az u. n. Kerekhegyen a jelenlegi tulajdonos által épitett kecses vadászlak telefon-hálózattal vannak a szalánczi kastélylyal összekötve. Az uradalomról a gazdasági részben szólunk bővebben. A község határában levő kőbányát a magyar államvasutak bérlik. A lakosok földmivelés mellett dongakészitéssel is foglalkoznak."
1920 előtt a település Abaúj-Torna vármegye Füzéri járásához tartozott.


== Népessége ==
1910-ben 856, többségben magyar lakosa volt, jelentős szlovák kisebbséggel.
A 2001-es népszámlálás szerint a település 90%-a szlovák nemzetiségű.
2011-ben 1382 lakosából 1180 fő szlovák volt.


== Nevezetességei ==

A falu feletti 510 m magas hegyen emelkednek Szalánc várának romjai.


== Jegyzetek ==


== Források ==
Forgách József 1906: Szalánczvár eredete és nevezetesebb eseményei.


== További információk ==

Hivatalos oldal
E-obce.sk
Községinfó
Nagyszalánc Szlovákia térképén
Képes ismertető (szlovákul)
Szalánc vára (szlovákul)
Szalánc vára – Képes ismertető (szlovákul)
Szalánc vára (magyarul)
Szalánc vára (magyarul)
Hangfelvételek