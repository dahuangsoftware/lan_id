Frederic Leighton, Leighton első bárója (Scarborough, 1830. december 3. – London, 1896. január 25.) angol festő és szobrász. Művei történelmi, bibliai és klasszikus ókori témával foglalkoztak. Legismertebb műve a Lángoló június (1895). Leighton a legrövidebb ideig fennálló nemesi cím viselője a történelemben: örökletes bárói címet kapott Viktória brit királynőtől, de másnap már el is hunyt.


== Élete ==
Scarborough-ban született, családja importtal és exporttal foglalkozott. Leighton a londoni University College School diákja volt, majd művészeti képzést kapott a kontinensen, mestere először Eduard Von Steinle, majd Giovanni Costa volt. Huszonnégy évesen Firenzében tanult a Accademia di Belle Artiban, ahol lefestette Cimabue Madonnájának körmenetét. 1855-től 1859-ig Párizsban élt, ahol találkozott Ingres-vel, Delacroix-val, Corot-val és Millet-vel.
1860-ban Londonba költözött, ahol megismerkedett a preraffaelitákkal. 1861-ben Robert Browning felkérésére megtervezte Elizabeth Barrett Browning síremlékét a firenzei Angol temetőben. 1864-ben a Királyi Akadémia tagja lett, majd 1878-ban az elnöke, egészen halála évéig. 1877-ben készült Pitonnal küzdő atléta nevű szobrát abban az időben a kortárs brit szobrászat reneszánsza – az úgynevezett Új szobrászat – elindítójának tartották. 1878-ban kitüntették a francia Becsületrenddel. Leighton festményei képviselték Nagy-Britanniát az 1900-as párizsi világkiállításon.
1878-ban lovaggá ütötték és nyolc évvel később baroneti rangot kapott. Ő volt az első festő, aki főúri címet kapott, 1896. január 24-én örökletes bárói címet kapott. Egy nappal később szívkoszorúér-görcsben elhunyt. Mivel nem volt házas és nem voltak gyermekei, a Leighton bárói cím halálával kihalt, miután mindössze egy napig létezett.
Leighton háza a londoni Holland Parkban ma a Leighton House Múzeumnak ad otthont. Itt látható több rajza és festménye, valamint néhány szobra, köztük a Pitonnal küzdő atléta is. A múzeum ezenkívül bemutatja több ihletőjét, köztük izniki kerámiagyűjteményét is. A múzeum egyik fő látványossága az Arab csarnok, amit tizedik számában a Cornucopia magazin is bemutatott.


== Válogatás műveiből ==
Brunelleschi halála (1852; olaj)
A halász és a szirén, (1856–1858 körül; 66.3×48.7 cm; magángyűjteményben)
Cimabue Madonnájának körmenete Firenze utcáin (1853–55; olaj. Leighton első nagyobb szabású műve. Mikor kiállították a Királyi Akadémián, Viktória királynőnek annyira megtetszett, hogy már a kiállítás első napján megvásárolta 600 guineáért.)

Az élettelennek tűnő Júlia megtalálása (1858 körül)
A Villa Malta Rómában (1860-as évek; olaj)
A festő mézeshetei (1864 körül; 83.8×77.5 cm)
Anya és gyermeke (1865 körül; 48.2×82 cm)
Aktaía, a tengerpart nimfája (1868; olaj; 57.2×102.2 cm; Kanadai Nemzeti Galéria, Ottawa)
Daidalosz és Ikarosz (1869 körül; 138.2×106.5 cm)
Herkules küzd a halállal Alkésztisz testéért (1869–71; 132.4×265.4 cm)
Görög lányok kavicsokat szednek a tengerparton (1871; 84×129.5 cm)
Teresina (1874 körül; Christchurch Art Gallery Te Puna o Waiwhetu, Christchurch, Új-Zéland)
Daphnephoria (1874–76; olaj; Lady Lever Art Gallery)
Zenelecke (1877 körül; 92.8×118.1 cm)
Pitonnal küzdő atléta (1877; bronz)
Pitonnal küzdő atléta (1888–91; fehér márvány; magángyűjtemény)
Nauszikaa (1878 körül; 145×67 cm)
Fonalgombolyítás (1878 körül; 100.3×161.3 cm)
A hárem fénye 1880 körül; 152.4×83.8 cm)
Idill (1880–81 körül)
Házasság (1881–1882 körül; 145.4×81 cm)
Emlékek (1883)
Kimón és Iphigeneia (1884; olaj; Új-dél-walesi Művészeti Galéria)
A fogoly Andromakhé (1888 körül; 197×406.5 cm; Manchester Városi Galéria)
Pszükhé fürdője (1889–90 körül; 189.2×62.2 cm; Tate Galéria)
A heszperidák kertje (1892 körül; 169×169 cm; Lady Lever Art Gallery)
Lángoló június (1895; olaj; 120.6×120.6 cm; Museo de Arte de Ponce, Puerto Rico)

Az okos és a balga szüzek példázata (freskó)
A karperec
Phoebe (55.88×60.96 cm)
Fürdőző
A lusta
Magány
Mózes megtekinti az Ígéret földjét
Héró utolsó virrasztása
Leighton-freskók: Az ipar vívmányai a háborúban és Az ipar vívmányai békében
Romola — George Eliot regénye, melyhez Leighton készített illusztrációkat


== Galéria ==


== Források ==


== Külső hivatkozások ==

Frederic-Leighton.org 114 műve
Frederic Leighton művészete
Scarborough, Lord Frederic Leighton szülővárosa
Leighton House Museum
Gyászjelentése a The Timesban
Leighton-galéria a MuseumSyndicate oldalon