Ephorosz (i. e. 4. század) görög történetíró. Az itáliai Küméből származott.
Iszokratész tanítványának tartották.


== Történetírói munkássága ==
Harminc könyvre osztott történeti munkáját (Hisztoriai koinón prazeón) a világtörténeti koncepció avatja érdekessé; ez az első görög egyetemes történelem. Időben a mitikus ősöktől (dór vándorlás) Philipposz koráig terjed, térben a görögökkel érintkezésbe került barbárok történetére is kiterjeszkedik.
Érdeklődésének középpontjában azonban az általa következetesen egységesnek kezelt görög világ állt. Pánhellenizmusa azonban nem politikai indíttatású, a görögség életéről festett képet.
A 340 utáni eseményeket feldolgozó rész valószínűleg fia, Démophilosz munkája.
A korábbi történetíróktól eltérően a földrajzi és természettudományi érdekességeket mellőzi; racionalizáló igénye ellenére szónokias póz jellemzi, anyagát mégis előszeretettel használták későbbi történetírók a római császárkor első századáig.
Ephorosz célja nem a történeti múlt elemzése, hanem csupán az, hogy más megközelítésben, jobb stílusban írjon vagy új tanulságokat vonjon le, nem pedig az, hogy új tényeket hozzon felszínre.


== További művei ==
Logosz epikhóriosz (Dicsőítő beszéd a hazára) című epideiktikus szónoklatában szülővárosát magasztalta.
Peri heurématón (A találmányokról)
Peri lexeósz (A stílusról)


== Jegyzetek ==


== Források ==
Breisach, E.: Historiográfia. Osiris Kiadó, Budapest, 2004. ISBN 9633894956
Falus Róbert: Az antik világ irodalmai. Gondolat, Budapest, 1980. 2. kiadás. ISBN 963 280 851 7
Világirodalmi lexikon II. (Cam–E). Főszerk. Király István. Budapest: Akadémiai. 1972.  1147. o.  


== Kapcsolódó szócikkek ==
Ókori görög irodalom