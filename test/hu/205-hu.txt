Pográny (szlovákul Pohranice) község Szlovákiában, a Nyitrai kerületben, a Nyitrai járásban.


== Fekvése ==
A zoboralji település Nyitrától 6 km-re, keletre fekszik.


== Története ==
Területén már az újkőkori megtelepedés nyomait is megtalálták. A régészek a vonaldíszes kerámia népének települését, valamint kora és késő bronzkori településnyomokat tártak fel.
A települést, templomát és szőlőit 1075-ben „Pagran” alakban említik először. 1218-ban „Pagran”, 1479-ben „Kyspogran”, illetve „Nagpogran” néven szerepel az írott forrásokban. Neve a szláv pohranice (= váralja) helynévből ered. A garamszentbenedeki bencés apátság birtoka volt, majd 1113-ban már a zoborhegyi apátság tulajdona. 1218-tól részben az esztergomi érsekségé volt. 1272-ben birtokfelosztás történt a településen. 1378-ban a nyitrai püspök és garammeléki szent-benedeki apátság pereskedik érte.
1533-ban birtokosai az esztergomi érsek, a nyitrai püspök és káptalan, a garamszentbenedeki apátság, a Forgách család és több más nemesi család voltak. A 14. századra két településre, Kis- és Nagypogrányra oszlott. Az esztergomi érsekség birtokán 1597-ben végeztek kárfelmérést. 1576-ban és 1644-ben felégette a török. Több helybeli lakost a törökök elhurcoltak, ezért a pogrányiakat a mai napig "Janyicsároknak" hívják. 1715-ben szőlőskerttel és 27 háztartással rendelkezett. 1787-ben 120 házában 920 lakos élt. Lakói mezőgazdasággal és kosárfonással foglalkoztak. 1871-ben a községben téglagyár és 4 malom működött. Hitelszövetkezetét 1897-ben alapították.
Legrégebbi ismert pecsétjén minden bizonnyal Szent Adalbertet ábrázolták. Az irat, melyen a lenyomat szerepel 1616-ból való.
Vályi András szerint: „POGRÁNY. Pogranicze. Elegyes falu Nyitra Vármegyében, földes Ura az Esztergomi Érsekség, lakosai katolikusok, fekszik Nyitrához egy mérttföldnyire; határja termő, réttyei jók, szőlőhegye termékeny, gyümöltsös kertyeikből pénzt kereshetnek, piatzozása, malma Nyitrán, fája nints elég, második osztálybéli.”
Fényes Elek szerint: „Pográny, magyar falu, Nyitra vmegyében, Nyitrához észak-keletre 10 1/4 mérföldnyire: 786 kath., 7 zsidó lak. Kath. paroch. templommal. Van szép erdeje; szőlőhegye; jó rétjei, vizimalma. F. u. a primás, az esztergomi és nyitrai káptalanok.”
Nyitra vármegye monográfiája szerint: „Pográny, a Nyitra és a Zsitva közti hegyek közt fekvő magyar község, 939 r. kath. vallásu lakossal. Postája van, táviró- és vasúti állomása Nyitra. Kath. temploma a legrégiebbek közé tartozik és a hagyomány szerint Geyza király idejéből 1075-ből való. A plebánián érdekes régi okleveleket és értékes templomi edényeket őriznek. A községben kitünő mészkőbánya van és kén- és vastartalmu forrás, mely télen soha be nem fagy. A lakosok hitelszövetkezetet tartanak fenn. E község már a honfoglalás korában fennállott. 1075-ben a garam-szent-benedeki konvent birtoka volt.”
A trianoni békeszerződésig Nyitra vármegye Nyitrai járásához tartozott.


== Népessége ==
1880-ban 833 lakosából 686 magyar, 95 szlovák, 26 német anyanyelvű és 26 csecsemő; ebből 809 római katolikus, 21 zsidó és 3 evangélikus vallású.
1890-ben 939 lakosából 834 magyar és 97 szlovák anyanyelvű volt.
1900-ban 917 lakosából 847 magyar és 68 szlovák anyanyelvű volt.
1910-ben 1179-en lakták, ebből 1005 magyar és 118 szlovák anyanyelvű.
1921-ben 1143 lakosából 960 magyar és 147 csehszlovák.
1930-ban 1101 lakosából 35 magyar és 1103 csehszlovák volt.[forrás?]
1991-ben 1130 lakosából 767 magyar és 355 szlovák.
2001-ben 1065 lakosából 632 magyar és 428 szlovák volt.
2011-ben 1074 lakosából 561 szlovák és 504 magyar.


== Nevezetességei ==

Római katolikus temploma a 14. században épült román-gótikus stílusban, 1723-ban barokk stílusban építették át. Falfestményei az 1940-es években készültek.
Barokk-klasszicista kúriája a 18. század második felében épült.


== Nevezetes személyek ==
Pogrányi Benedek (Beňadik Pohranický) török kori vitéz, a mai Szlovákia területén kiadott első röplapújság (Zwo wahrahaffte neue Zeitungge, 1593) írója.
Szapáry János (1757-1815) fiumei kormányzó, Szerém vármegye főispánja.[forrás?]
Palkovics János (Ján Palkovič) pogrányi pap, a Pográny történetéről írt kézirat szerzője (Notitia Historica Pográny Possessionis, 1824).
Drnovszky Ferenc (František Drnovský) pogrányi pap, a faluról elsőként megjelent honismereti leírás szerzője (Pográny és vidéke Nyitra vármegyében, in: Regélő 1837).
Pogrányi József (Jozef Pohranický) köztisztviselő, publicista, író, a komáromi Jókai egyesület elnöke.
Ľubomír Smrčok (született Mészáros László, 1919. április 13., Pográny), színész, rendező, író és publicista. 1925-1929 között a pogrányi népiskolát látogatta, később azonban Nyitrára költözött. Szlovák vándorszínházakban lépett fel, majd színházi rendezőként tevékenykedett Nyitrán és Pozsonyban. A főiskolán és az állami konzervatóriumban is adott elő. 1961-1970 között a Film a divadlo főszerkesztője. Több könyv szerzője vagy szerkesztője. 1970. augusztus 1-jén hunyt el Pozsonyban.


== Iskola ==
Magyar tannyelvű általános iskolájának a 2005/2006-os tanévben 70 tanulója volt.


== Testvértelepülés ==
 Felsőörs, Magyarország
 Tápióság, Magyarország (2007 óta)


== Források ==
Keglevich Kristóf 2012: A garamszentbenedeki apátság története az Árpád- és az Anjou-korban (1075-1403). Szeged, 119, 191.
Sándor, J. 2009: Zoboralja dióhéjban - Templomok, emlékek, emlékezés. Kolon.
Resko, S. - Szénássy, Á. - Fehér, S. 2005: Pográny.
M. Samuel 2001: Záchranný výskum a prieskum v Pohraniciach. AVANS 2000, 170.
Petrovay R., S. - Hajdú, L. - Fehér, S. 2000: Pográny - A zoboraljai falu. Komárom.
Fehér Sándor: 1995: Pográny - Pohranice 1075-1995.
Lajoš a kol. 1964: Nitra slovom i obrazom. Bratislava, 36-37.
Ján Stanislav 1944: K južnej a východnej hranici slovenského osídlenia v stredoveku. Bratislava, 28.
Drnovszky Ferenc 1837: Pográny és vidéke Nyitra vármegyében. In: Regélő 101-104.


== Külső hivatkozások ==
Hivatalos oldal
Pogrányi alapiskola
Községinfó
Pográny Szlovákia térképén
E-obce.sk