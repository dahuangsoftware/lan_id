A hörghurut (bronchitis) a hörgők (bronchusok) (a nagyobb és közepes méretű azon légutak, amelyek a gerincesek légcsövéből a tüdő legtávolabbi (distalis) állományába eljuttatják a levegőt) nyálkahártyájának gyulladása A hörghurutnak két kategóriája különböztethető meg a heveny (akut) és az idült (krónikus). A heveny hörghurutra jellemző tünet a köhögés, amely lehet száraz vagy köpetürítéssel járó. (A köpet (sputum) a légutakból a gyors levegőkiáramlás által „felköhögött” nyák és a hozzá keveredő egyéb anyagok (elhalt sejtek, kórokozók, belégzett szennyeződések, vörösvértestek, stb.)). A heveny hörghurut gyakran kísérője az olyan heveny vírusos megbetegedéseknek, mint a közönséges nátha vagy az influenza. A heveny hörghurutos esetek 90%-át vírusok okozzák, ezzel szemben a baktériumok csak 10%-ban szerepelnek kórokozóként. Az idült hörghurut egyik típusa a krónikus obstruktív légúti betegségnek, amit a produktív (köpetürítéssel járó), évenként legalább három hónapig tartó, legalább két éven át évenként egyszer vagy ismételten jelentkező köhögés jellemez. A krónikus hörghurut általában a légutakat ingerlő anyagok ismételt belégzése miatt alakul ki. A legáltalánosabb ok a dohányzás, de kialakulhat kéndioxid és nitrogén-monoxid (nitrogénoxid) belégzés miatt is, illetve a légutakat izgató anyagok belégzésével járó munkahelyi ártalomként. Azoknál az egyéneknél akik cigarettafüstnek, légutakat izgató anyagoknak hatásának vannak tartósan kitéve, vagy legyengült az immunrendszerük, fokozott a hörghurut kialakulásának kockázata.


== Heveny hörghurut ==
A heveny hörghurut (bronchitis acuta) egy az alsó légutakra korlátozódó megbetegedés, amely a hörgők (bronchus) gyulladását jelenti. A heveny hörghurut egy akut megbetegedés, amely három hétnél rövidebb ideig tart, fő tünete a köhögés, ehhez a következő alsó légúti tünetek közül még legalább egy társul. Nevezetesen ilyen: a nehezített, sípoló légzés, a köpetürítés, és a mellkasi fájdalom. A köhögés, a heveny hörghurut jellemző tünete, a szervezetnek egy védekező reakciója, amely arra irányul, hogy kiürítse a fokozott mértékben termelődő nyákot a tüdőből és a légutakból . A heveny hörghurut egyéb általános tünetei/kísérői: torokfájás, nehezített légzés, fáradtság, orrváladékozás, orrdugulás, (nátha), hőemelkedés vagy enyhe láz, mellhártyaizgalom/gyulladás, rossz közérzet, köpetürítés. A heveny hörghurutot leggyakrabban vírusok okozzák, amelyek megfertőzik a hörgők nyálkahártyáját, és ezzel gyulladást és fokozott nyákos váladékürítés okoznak. A heveny gyakran a felső légutak olyan fertőzése következtében alakul ki, mint a közönséges nátha vagy az influenza. A heveny hörghurutos megbetegedések 90%-át vírusok okozzák, többnyire rhinovírusok, coronavírusok, adenovírosuk, metapneumonia vírusok, parainfluenza vírusok, légzőszervi szinciciális vírusok és influenzavírusok. Bizonyos vírusok, mint pl. a rhinovírosuk arról is ismertek, hogy az idült hörghurut akut fellángolását ’’(exacerbatio)’’ válthatják ki. . A baktériumok, beleértve a ’’(Mycoplasma pneumoniaet)’’ is, ’’(Mycoplasma pneumoniae)’’, így a (Chlamydophila pneumoniae),(Bordetella pertussis), valamint a ’’(Streptococcus pneumoniae)’’ és a (Haemophilus influenzae) a bakteriális eredetű hörghurutos megbetegedések mintegy 10%-át okozzák. A hörghurutok megközelítőleg 5-10%-a baktériális fertőzés következménye. A hörghurutot az orvos egy alapos fizikális vizsgálat során könnyen felismerheti (diagnosztizálhatja). Tekintettel a hörghurut nem jellegzetes (specifikus) jeleire és tüneteire, amelyek az egyes betegeknél előfordulhatnak, az olyan egyéb diagnosztikai eljárások, mint a mellkasröntgen, a tüdőgyulladás kizárására, a köpet mikrobiológiai tenyésztése a szamárköhögés vagy más bakteriális légúti fertőzések kizárására , vagy a tüdőfunkciók vizsgálatára szolgáló tesztek alkalmazása , a tüdőasztma és a tüdőtágulás (emphysema) kizárására indokolt lehet. A heveny hörghurut kezelése elsősorban tüneti. A nem-szteroid gyulladáscsökkentők használhatók a láz és a torokfájás csillapítására. A gyógyszeres kezelés mellett igen jól hatnak az olyan egyszerű eljárások, mint a kamillás inhaláció, a lassan elfogyasztott forró tea. Mindkét eljárás segít a tünetek jelentős enyhítésében, a köpetürítés útján bekövetkező légút-tisztításban a torokfájás csillapításában. A betegség kezelés nélkül is többnyire gyorsan elmúlik. Ennek ellenére a fenti egyszerű, „házilagos” eljárások javítják a beteg közérzetét, megrövidítik a betegség lefolyását és csökkentik a szövődmények kialakulásának valószínűségét. Ezért semmiképpen sem hagyhatóak figyelmen kívül. A legtöbb heveny hörghurutos megbetegedést vírusok okozzák, ezért az antibiotikumos kezelés általában nem ajánlott, mivel azok a bakteriális fertőzések esetében lehetnek hatásosak. Az antibiotikumos kezelés vírusos hörghurutok esetében elősegítheti az antibiotikumokra rezisztens baktérumflóra kialakulását, ami fokozottabb betegségterjedéshez, sőt fokozottabb halálozáshoz is vezethet. Ennek ellenére még a vírusos hörghurutok bizonyos eseteiben is indokolt lehet az antibiotikus kezelés a másodlagos bakteriális felülfertőzések megelőzésére.


== Orvostörténeti megfontolások ==
A hörghurut nyilvánvalóan az emberiség történetét végigkísérő, és sok problémát okozó betegség volt, hiszen mind a hajlamosító tényezők, mind a kórokozók végig jelen voltak. Emellett, amíg nem voltak antibiotikumok és egyéb modern gyógyszerek, és a tüdőgümőkór is elterjedt volt, a szövődményei is könnyen halálhoz vezethettek. Sajnos megfelelő források híján részletes és korrekt orvostörténeti áttekintésre nincs mód. De példaként álljon itt egy átvett idézet, ami képet ad arról, hogy milyenek voltak az ismeretek a kórképről, és milyen gyógyítási eljárásokat alkalmaztak a 19. század végén.


== A krónikus hörghurut ==
A krónikus hörghurut (bronchitis chronica) a krónikus obstruktív légúti betegségek egyik típusa, amelyet produktív (köpetürítéssel járó) köhögés jellemez, amely állapot évenként több mint három hónapig tart, legalább az egymást követő két évben anélkül, hogy valamilyen kiváltó alapbetegséghez társulna . Az elhúzódó bakteriális hörghurutot úgy határozzák meg, mint krónikus produktív köhögéssel járó kórképet, amely fokozott bronchioalveoláris átöblítéssel jár, és antibiotikum kezeléssel megszüntethető. A krónikus hörghurut tünetei közé tartozik az asztmás jellegű (sípoló) nehézlégzés, különösen fizikai aktivitás esetén, és az oxigéntelítettség csökkenése. A köhögés gyakran súlyosbodik röviddel ébredés után, a köpet sárga vagy zöld színű lehet, és vérdarabkákat is tartalmazhat. Az elhúzódó bakteriális hörghurutot általában a Streptococcus pneumoniae, a nem tipizálható Haemophilus influenzae, vagy a Moraxella catarrhalis okozzák. Az obstruktív légúti/tüdő betegségekben, mint a hörghurut, szenvedő betegeknél csökkent FEV1 és FEV1/FVC(en) arány fordulhat elő a tüdőfunkciókat vizsgáló tesztekben. A többi általánosan előforduló obstruktív betegségtől - mint az asztma vagy a tüdőtágulat (emphysema), a hörghurut ritkán okoz magas pulmonális reziduális térfogatot (a maximális erőltetett kilégzés után a tüdőben visszamaradó levegő térfogata) Nyilvánvaló bizonyítékok utalnak arra, hogy az idült hörghurutban megfigyelhető csökkent légzési funkciók folyamatának előrehaladása lassítható a dohányzás abbahagyásával. A krónikus hörghurut kezelhető tünetileg, gyógyszer nélkül vagy gyógyszeres kezeléssel. Típusos nem gyógyszeres megközelítése a krónikus obstruktív tüdőbetegségnek (angolul: COPD – Chronic Obstructive Pulmonary Disease) a tüdőbetegek rehabilitációja, a tüdőtérfogat sebészeti csökkentése, és a tüdőátültetés. A légzőtraktus hámjának gyulladása és a vizenyője (ödéma) csökkenthető kortikoszteroidok belélegeztetésével. A sípoló nehézlégzés a hörgők görcsének (a kisebb hörgők szűkülete a falukban lévő simaizmok reverzibilis összehúzódása miatt) hörgőtágítókkal való oldásával kezelhető: így hosszú hatású β-adrenergic receptor agonistákkal (mint pl. a (salmeterol) és a belégzett (inhalált) antikolinerg anyagokkal, mint az (ipratropium bromid) vagy a (tiotropium bromid). A nyákoldók (amelyek köptető néven is szerepelnek) kifejthetnek kisebb terápiás hatást a krónikus hörghurut heveny fellángolásaira (akut exacerbatio). Az oxigénterápia – kiegészítő oxigén adagolása a belégzett levegőhöz - a hipoxémia (túl alacsony véroxigén szint) kezelésére szolgál, és kimutatták, hogy ezzel csökkenthető a krónikus hörghurutban szenvedő páciensek halálozása. A kiegészítő oxigén adagolás csökkentheti a légzés erősségét, ami a vér széndioxid szintjének növekedéséhez vezethet (hiperkapnia) és következményes respirációs (légzési) acidózishoz.


== Jegyzetek ==


== További információk ==
Háziorvosi Szakfelügyeleti Kézikönyv
A bronchitis etiologiája és az antibiotikum kezelés indoka
Hörghurut - bronchitis - Egészségvilág- egészséges életmód Egeszsegvilag.hu (forrás: MSD Orvosi kézikönyv a családban, Főszerkesztő: Mark H. Beers, MD)
Hörghurut: tünetei és kezelése 50plusz.hu


== Kapcsolódó szócikkek ==
Krónikus obstruktív légúti betegség
Megfázás
Tüdőgyulladás


== Fordítás ==
Ez a szócikk részben vagy egészben a Bronchitis című angol Wikipédia-szócikk ezen változatának fordításán alapul. Az eredeti cikk szerkesztőit annak laptörténete sorolja fel.