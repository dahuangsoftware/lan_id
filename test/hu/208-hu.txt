Riedl Frigyes, született Riedl Álmos Gyula Frigyes (Ladomér, 1856. szeptember 12. – Budapest, 1921. augusztus 7.) magyar irodalomtudós, a modern irodalomtörténet első jelentős magyar képviselője. Riedl Szende fia.


== Élete ==
Édesapja Riedl Szende, édesanyja Szumrak Julianna volt. Főreáliskolai tanár, majd Gyulai Pál halála után a Pázmány Péter Tudományegyetem magyar irodalmi tanszékvezetője. Előadásaiban a magyar irodalom teljes történetét tárgyalta. Szemináriumain – elsőként a magyar egyetemi oktatásban – személyes, baráti hang honosodott meg, így tudta közelhozni tanítványai számára a múlt irodalmi értékeit. „Előadásain és írásain a francia stílművészet hatása érezhető” – írja róla egykori tanítványa, Benedek Marcell. Számos kisebb munka, középiskolai tankönyv, tanulmány és cikk szerzője volt, néhány műve befejezetlenül maradt. Tépelődő alkata, fogyó munkakadve is oka ennek, de talán főleg az, hogy oktató- és nevelőmunkája rengeteg energiát vett el, s ugyanannyira oktatónak tartotta magát, mint tudósnak. Barátság fűzte a sok tekintetben hasonló szemléletű irodalomkritikushoz, Péterfy Jenőhöz. Abban a vitában, mely Thaly Kálmán állítólagos „kuruc versei” hitelességéről bontakozott ki, meggyőzően bizonyította, hogy a versek nem a kuruc korból származnak, hanem Thaly szerzeményei. Legnagyobb jelentőségű könyvét Arany Jánosról írta. A Kisfaludy Társaság 1900-ban tagjai közé választotta.


== Művei ==
Alphonse Daudet
Magyarok Rómában
A magyar irodalom főirányai
Péterfy Jenő
Arany János
Petőfi (posztumusz – tanítványai fejezték be.)
Zichy Mihály képei Arany balladáihoz


== Jegyzetek ==


== Szakirodalom ==
R. Hoffmann Mária: Riedl Frigyes (1923)
Benedek Marcell: Riedl Frigyes
Gyergyai Albert: Riedl Frigyes (in: Esszék, tanulmányok)
A Kisfaludy-Társaság új tagjai. Vasárnapi Ujság, 1900. 7. szám, 98. old. [1]