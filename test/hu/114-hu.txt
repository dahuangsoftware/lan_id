Lőw Zsolt (Budapest, 1979. április 29. –) magyar labdarúgó.
Hivatásos pályafutását az Újpest FC-ben kezdte, ahol 2002-ben magyar kupa- és magyar szuperkupa-győztes lett. A 2002–2003-as szezont már a német Energie Cottbus légiósaként kezdte. A Cottbusszal egy évet töltött a német első osztályban, az idény végén kiesett csapatával. Lőw azonban további két szezonon át volt az Energie játékosa a másodosztályban is. A 2005–2006-os idényben klubot váltott, a szintén másodosztályú Hansa Rostockhoz igazolt. Mindössze egy idényt követően ismét klubot váltott. Választása a Regionalligában (harmadosztály) szereplő TSG 1899 Hoffenheimre esett, ami miatt sokan úgy vélték, hogy labdarúgó-karrierje leágazóban van. Lőw választása ennek ellenére kiválónak minősült, a 2006–2007-es szezonban a másodikak lettek a harmadik ligában (ami feljutást eredményezett), a 2007–2008-as szezonban pedig a Bundesliga 2-ben lettek ezüstérmesek, így a 2008–2009-es bajnokságot már a Bundesliga 1-ben kezdhette meg. A Hoffenheimben nem sok lehetőséget kapott az élvonalban, mindössze az 1. FC Köln elleni bajnokin szerepelt a 14. fordulóban, ahol egy sárga lapot kapott. Éppen a kevés játéklehetőség miatt 2009 januárjában a másodosztályú 1. FSV Mainz 05 csapatához igazolt két és fél évre, noha az angol másodosztályú Reading és a román Steaua București is érdeklődött utána. A magyar labdarúgó-válogatottnak 2002 és 2008 között volt a tagja.


== Pályafutása ==


=== Klubcsapatban ===
Lőw az Újpest FC saját nevelésű játékosa, profi pályafutását is ott kezdte 1998-ban. Összesen 97 NB I-es mérkőzésen lépett pályára a lila-fehéreknél, melyeken hatszor volt eredményes. Bajnokságot nem sikerült velük nyernie, két kupagyőzelmét (magyar kupa, magyar szuperkupa) pedig az ott töltött utolsó idényében, 2002-ben sikerült elérnie. Nemzetközi kupamérkőzést nem játszott az Újpest színeiben, noha a csapat ez idő alatt többször is szerepelt az UEFA-kupában, illetve annak a selejtezőjében. Végül a 2002–2003-as szezonban a német Energie Cottbushoz szerződött, ahol a 2000-es évek elején több magyar labdarúgó is szerepelt (akkoriban a Cottbus előszeretettel igazolt magyar játékosokat). Lőw alapembernek mondhatta magát (31 bajnoki mérkőzésen játszott), de csapata kiesett az első osztályból. Ennek a ténynek az ellenére nem váltott csapatot, a másodosztályban is maradt a cottbusiak labdarúgója. A Bundesliga 2-ben két idényt töltött el az Energievel, majd elszerződött a szintén másodosztályú Hansa Rostockhoz. Mivel a kikötővárosiaknál nem kapott rendszeres játéklehetőséget (az első nyolc fordulóban mindössze csak a hatodikban nem játszott, ezt követően viszont csak a 11., 12., 13., végül a 16. fordulóban szerepelt a Rostockban), így ismételten a klubváltás mellett döntött. Döntése után sokan úgy vélték, hogy pályafutása leáldozóban van, amikor a harmadosztályban szereplő TSG 1899 Hoffenheim csapatába igazolt 2006 júliusában. A Hoffenheimnél töltött első szezonja alkalmával 11 bajnoki mérkőzésen játszott, ám még így is sikeresnek volt mondható az idény, mivel csapata a második helyen végzett a bajnokságban, s így feljutott a Bundesliga 2-be. A kétkedők igazolni láthatták Lőw helyes döntését. Állandó tagságát a kezdőcsapatban a második idényében sikerült kiharcolnia. A 2007–2008-as bajnokságban már kihagyhatatlan játékos lett, részese volt a Hoffenheim német kupa-menetelésének is, ahol a kis csapat végül a negyeddöntőben esett ki a Borussia Dortmund ellen. A bajnokság végén ismét osztályt lépett a csapattal, hasonlóan az előző évhez, 2008-ban is ezüstérmesek lett. A 2008–2009-es szezont már a német labdarúgás legmagasabb osztályában, a Bundesligában kezdte, ám csak egy mérkőzésen kapott játéklehetőséget, így a téli átigazolási időszakban, január 26-án a másodosztályú FSV Mainzba igazolt. 2010-ben súlyos bokasérülést szenvedett, ami miatt már nem tudott a csapat teljes értékű tagja lenni. A szezon végén bejelentette, hogy felhagy a profi labdarúgással.


=== A válogatottban ===
A magyar labdarúgó-válogatottban 2002. május 8-án, a Horvátország elleni barátságos mérkőzésen mutatkozott be. A 2002-03-as szezonban alapembere lett a nemzeti tizenegynek, 10 találkozón játszott, melyeken 1 gólt ért el. A tíz találkozóból hét tétmérkőzés volt (a 2004-es labdarúgó-Európa-bajnokság selejtezői). Első gólját harmadik válogatottsága alkalmával jegyezte 2002. szeptember 7-én az Izland elleni Eb-selejtezőn (első tétmérkőzésén), ahol megszerezte a magyaroknak a vezetést. A 2003-04-es idényben további 5 találkozón lépett pályára, azt ezt követő szezonokban viszont csak epizódszerep jutott a számára (sorrendben: 2, 1, 3, 2 mérkőzés), ami részben a sérüléseknek, részben a kevés játéklehetőségnek a klubjában, illetve annak volt betudható, hogy csupán a Bundesliga 2-ben szerepelt. Nagy kihagyást követően 2008. február 6-án ismét meghívták a válogatottba Szlovákia ellen, azóta ismét tagja a csapatnak.


=== Edzői pályafutása ===
Edzői pályafutását az osztrák másodosztályú Lieferingnél kezdte, amely a FC Red Bull Salzburg második csapataként működik. Ez idő tájt Ralf Rangnick (aki még a Hoffenheimnél volt Lőw edzője) irányította a salzburgiakat, és 2014-ben felkérte a segítőjének. Lőw a 2014–2015-ös idényben Osztrák Bundesligát és kupát nyert a Salzburggal, majd 2015 nyarán a RB Leipzighez is követte Ragnickot. A 2016–17-es idényt már a Bundesligában kezdték, de Lőwre az új edző Ralph Hasenhüttl is számít a stábjában.


== Sikerei, díjai ==
Az Újpest FC-vel:
Magyar kupa-győztes: 2002
Magyar szuperkupa-győztes: 2002
A TSG 1899 Hoffenheimmel:
Regionalliga ezüstérmes: 2007
Bundesliga 2 ezüstérmes: 2008


== Statisztika ==
(A statisztikák 2008. november 22-e szerintiek.)


=== Mérkőzései a válogatottban ===


== Jegyzetek ==


== Külső hivatkozások ==
Profil a TSG-Hoffenheim hivatalos honlapján (németül)
Lőw profilja az MLSZ honlapján (magyarul)
Lőw Zsolt adatlapja a HLSZ.hu-n (magyarul)
Lőw Zsolt pályafutásának statisztikái a Soccerbase-en (angolul)
Lőw Zsolt adatlapja a national-football-teams.com-on (angolul)
Pályafutása statisztikái a fussballdaten.de-n (németül)
Profil az espacefoot.net-en (franciául)