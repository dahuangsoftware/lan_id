Rátz László (Sopron, 1863. április 9. – Budapest, 1930. szeptember 30.) matematika-fizika szakos tanár.


== Életpályája ==
Édesapja Rátz Ágost vaskereskedő, édesanyja Töpler Emma volt. Az elemi iskolai és a középiskolai tanulmányait Sopronban végezte. 1875–1880 között a soproni magyar királyi állami Főreáliskola (ma Széchenyi István Gimnázium) tanulója volt. Ezt követően 1880–1882 között a soproni Evangélikus Gimnáziumban tanult és itt érettségizett 1882-ben. 1883-tól 1887-ig a Budapesti Tudományegyetem diákja volt. 1887. október 4-étől 1888. augusztus 7-éig a Berlini Egyetemen filozófiát, majd 1888. október 31-étől a Strassbourgi Egyetemen természettudományt tanult. 1889 szeptemberétől a Budapesti Tudományegyetem Gyakorló Főgimnáziumában gyakorló tanárként dolgozott. 1890. november 28-án matematika–fizika szakos egyetemi oklevelet szerzett.
1890. szeptember 1-jétől a Budapesti Evangélikus Főgimnázium helyettes tanára, majd 1892. szeptember 1-jétől 1925-ig rendes tanára volt. 1909 és 1914 között a gimnázium igazgatójaként dolgozott. 1897-től 1914-ig a Középiskolai Matematikai Lapok szerkesztője volt.


== Tanítványai ==
Világhírt szerzett tanítványa volt Neumann János, Wigner Jenő és Harsányi János.


== Emlékezete ==
A Bolyai János Matematikai Társulat a középiskolai matematikatanároknak évenként Rátz László-vándorgyűlést szervez, és 2000-től kezdődően Rátz László-érmet ad ki. A kiváló matematika-, fizika-, biológia- és kémiatanárok részére adományozzák a Rátz Tanár Úr életműdíjat.


== További információk ==
Rátz Tanár Úr Életműdíj
Cikk róla a Magyar életrajzi lexikonban
Némethné Pap Kornélia: Rátz László tanár úr, Szombathely, Berzsenyi Dániel Főiskola Fizika Tanszék, 2006. ISBN 9789639531734
Némethné Pap Kornélia: „Rátz László tanár úr,” in: A fizika tanítása: módszertani folyóirat, 2007. (15. évf.) 3. sz. pp. 33-34.
Czeizel Endre: Tudósok, gének, dilemmák, Budapest, Géniusz, 2002.
Czeizel Endre: Tudósok, gének, tanulságok, Budapest, Géniusz, 2006.
D. Kenedli Eszter: „A »fasori csoda« : Az iskolai élet alapegyenlete: jó tanár, jó iskola (3.) : Rátz László”, in: Tanító : módszertani folyóirat, 2013. (51. évf.) 1. sz. 7-10. old.
Dobos Krisztina – Gazda István – Kovács László: A fasori csoda, Budapest, Országos Pedagógiai Könyvtár és Múzeum, 2002.