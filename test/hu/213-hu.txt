A Kavarás (Blended) 2014-es amerikai romantikus vígjáték, melyet Frank Coraci rendezett és Ivan Menchell, valamint Clare Sera írt. A főszerepben Adam Sandler és Drew Barrymore.
Ez a harmadik közös romantikus vígjátéka Sandlernek és Berrymore-nak, az 50 első randit és a Nászok Ászát követően. A Kavarás fogadtatása többnyire negatív volt, a Rotten Tomatoeson 120 kritikus 14%-ra értékelte a filmet.
A film az Amerikai Egyesült Államokban 2014. május 23-án jelent meg, Magyarországon szinkronizálva július 3-án.


== Cselekmény ==
Lauren Reynolds (Drew Barrymore) elvált anyuka, akinek van két fia, Brendan (Braxton Beckham) és Tyler (Kyle Red Silverstein). Találkozik egy vakrandin a megözvegyült Jim Friedmannal (Adam Sandler), akinek három lánya van, Hilary (Bella Thorne), Espn (Emma Fuhrmann) és Lou (Alyvia Alyn Lind). A randi katasztrófával végződik, a természetükből eredő konfliktusok miatt; Jim ügyetlen és gondatlan, Lauren pedig határozott és mindig a tökéletesre törekszik. Később Jim és Lauren összefutnak egy boltban, ahol segítenek egymásnak. Később Jim rájön, hogy összecserélték a hitelkártyájukat, ezért elmegy Lauren házához. Ott Lauren megtudja, hogy a barátnője, Jen (Wendi McLendon-Covey) szakított a párjával, történetesen Jim főnökével, aki tervezett vele egy afrikai vakációt, de így végül nem mennek el. A másik tudta nélkül Jim és Lauren is intézkedik, hogy előre lefoglalják a családjukkal a nyaralást. Ahogy megérkeznek Afrikába, meglepődik a két család, amikor meglátják egymást. A helyzet kínossá válik, mikor kiderül, hogy a lefoglalt nyaraláshoz egy romantikus lakosztály és program tartozik. A két család összeül a "kavarós nászéjszakán", ahol megismerkednek más párokkal is, beleértve a szexmániás Eddyt (Kevin Nealon) és Gingert (Jessica Lowe), valamit Eddy tizenéves fiát, Jake-et (Zak Henri), akiért Hilary az első látásra odavan. A gyerekek egyre jobban alázzák egymást, Brendan furcsállja, hogy Espn úgy viselkedik, mintha az anyja ott lenne vele. Idővel a gyerekek is kezdenek kötődni egymáshoz és egymás szüleihez.
Jim boldogan segít a fiúknak a kalandos sportokban, míg Lauren gondoskodik Jim lányairól. Segít Hilarynak változtatni a fiús stílusán, hogy nőiesebb legyen. Jim és Lauren az idő elmúlásával egyre jobban összemelegednek. Hamarosan véletlenül bekeverednek egy páros masszázsra, ahol jól érzik magukat. Lauren a holmija között talál egy szép fekete ruhát, ami korábban megtetszett neki, és amit a barátnője, Jen adott neki ajándékba. Felveszi a ruhát, és az éjszaka mindenki őt csodálja. Míg a gyerekek elmennek a büfébe, Jim és Lauren leülnek egy romantikus vacsorára. Lauren rájön, hogy ez nem a standard program része, ezt kifejezetten Jim tervezte neki. Ahogy beszélgetnek és jól érzik magukat, majdnem csók történik; azonban az utolsó pillanatban Jim visszahúzódik, mert úgy érzi, még nem áll készen erre, majd bocsánatot kér.
A hazatérés után Jim rájön, hogy hiányzik neki Lauren, mert beleszeretett. Bár Espn nem kész még túllépni az édesanyja halálán, de ő sem akarja azt, hogy az apja elveszítse Laurent. A gyerekek unszolására Jim elmegy Lauren házához egy csokor virággal, de Mark-ot, a volt férjet találja ott, aki úgy tesz, mintha Lauren visszafogadta volna. Tyler izgatott, hogy Jimmel gyakorolhatja újra a baseballt, de Jim szomorúan elhagyja a küszöböt. Mark később bepróbálkozik Laurennél, de ő nem hajlandó vele újra összejönni, mert folyamatosan elmulasztotta, hogy jó apa legyen, emellett a házasság során viszonya volt egy másik nővel.
Az elkövetkező szombaton Lauren és Brendan elmennek Tyler meccsérre szurkolni, valamint Jen és Dick is jelen vannak a gyerekeikkel. Nem sokkal később Jim és a lányai is megérkeznek, majd Jim bátorító szavakkal ösztönzi Tylert, hogy elüsse a labdát. Jim meglátja Laurent, és bevallja neki, hogy szeretne vele együtt lenni, végül megcsókolja őt, és boldogságban élnek a gyerekekkel.


== Szereplők ==


== Érdekességek ==
Adam Sandler a film egyik jelenetében hangoztatja, hogy ő a Nászok ásza, ezzel az 1998-ban készült filmjére utal.


== Források ==