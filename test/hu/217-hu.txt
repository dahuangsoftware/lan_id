Orbán Gyöngyi (Zsibó, 1955. január 17. –) erdélyi magyar irodalmár, tankönyvíró, pedagógus. Veress Károly felesége.


== Életútja ==
Kolozsváron érettségizett, az akkor 3. sz. Elméleti Líceumban; a Babeș-Bolyai Egyetemen szerzett magyar-francia szakos tanári oklevelet (1978), majd ugyanott irodalomtudományi doktorátust (1998). Tanári pályáját a szentegyházi líceumban kezdte; 1980-84 között Sepsiszentgyörgyön általános iskolai tanár, 1984-88 között a Történelem-Filológia Líceumban, 1988-93 között a Székely Mikó Kollégiumban tanít; 1993-tól előadótanár, a Babeș-Bolyai Egyetem magyar irodalomtudományi tanszékének tagja.


== Munkássága ==
Első tanulmányát 1982-ben a Korunk közölte Az érték fogalma az általános iskolai irodalomtanításban. Ez és későbbi tanulmányai az Igaz Szóban (A művészi visszatükrözés. 1988/10, A művészet jelszerűsége. 1989/1, A művészi többletjelentés forrásai. 1989/3, Értékek világa. 1989/7-8-9. stb.) már jelzik az irodalmi mű újfajta megközelítésének azokat a dimenzióit, amelyekre részben az irodalomoktatás eddigi gyakorlatát gyökereiben megújító tankönyvei és szöveggyűjteményei, részben doktori értekezése és az azt közvetlenül megelőző nagyobb tanulmányai (A pedagógia hermeneutikai bírálata. Korunk 1990/9, A hermeneutikai szempontú műelemzés. Nyelv- és Irodalomtudományi Közlemények 1992/1, Az irodalomtanítás hermeneutikai horizontja. Korunk 1992/8, Az irodalmi műalkotás létmódjának hermeneutikai felfogásához. NyIrK 1994/2,Írás és olvasás. Nouvelles tendences en littérature comparée. II. Szeged-Amiens 1996, A „Megértő irodalomolvasás” tankönyv tolmács-szerepben. Könyv, könyvtár, könyvtáros. 1997. jún. stb.) alapozódnak.
Tulit Ilonával elkészítette a magyar irodalomtanítás új tantervének koncepcióját (A Hét 1993/18-22), Berszán Istvánnal és Gábor Csillával egy javaslatot az egyetemi felvételi rendszer módosítására (A Hét 1994/19-20), mindkettővel élénk szakmai vitát váltva ki. Szervezője a modern irodalomértés és -értelmezés kérdéseiről megrendezett Hermész-Táboroknak és egyéb, e témákkal foglalkozó szakmai értekezleteknek (1994-től); tudományos munkatársa a kolozsvári Központi Egyetemi Könyvtár Philobiblon című angol nyelvű folyóiratának, amelyben szakközleményei is jelennek meg. Írásait közölte még a Helikon, az Erdélyi Múzeum és a Nyelv-Irodalom-Tanítás Társulat NYIT-Lapok című kiadványa is.


== Művei ==
Önálló kötetei:
Megértő irodalomoktatás; Stúdium, Kolozsvár, 1998
Ígéret kertje. A dialógus poétikája felé; Pro Philosophia, Kolozsvár, 1999
Háttérelemzések. Esszék a korszerű irodalomtanítás köréből; Komp-Press, Kolozsvár, 2000 (Ariadné könyvek)
Dialógus és retorika. A III. Hermész táborban elhangzott előadások. Torockó, 1999. augusztus 25-27.; összeáll. Orbán Gyöngyi; Erdélyi Múzeum-Egyesület, Kolozsvár, 2001 (Erdélyi tudományos füzetek)
Híd és korlát. Irodalmi hermeneutikai esszék; Egyetemi Műhely–Bolyai Társaság, Kolozsvár, 2014 (Tanulmányok. Bolyai Társaság)
Szerkesztője a Megértő irodalomolvasás című tankönyveknek és szöveggyűjteményeknek (I. Budapest 1997), alternatív tankönyveknek a IX-XI. osztályok számára (Sepsiszentgyörgy 1997-2000), az Esztétikai olvasókönyv a szép aktualitása kérdéséhez (Kolozsvár 1999), Bevezetés az olvasás "mesterségébe" (Kolozsvár, 2002), Megértő irodalomolvasás 14-15 éves diákok számára. Középkor, reneszánsz, barokk (Budapest, 2003), Irodalmi szöveggyűjtemény 14-15 éves diákok számára. Középkor, reneszánsz, barokk (Holnap, 2003), Olvasókönyv a szakiskolák 9. osztályának (Sepsiszentgyörgy, 2004), Olvasókönyv a középiskolák 9. osztályának (Sepsiszentgyörgy, 2004), Olvasókönyv a középiskolák 10. osztályának (Sepsiszentgyörgy, 2005), Olvasókönyv XII. osztályosoknak (Sepsiszentgyörgy, 2007) című szöveggyűjteményeknek


== Forrás ==
Romániai magyar irodalmi lexikon: Szépirodalom, közírás, tudományos irodalom, művelődés IV. (N–R). Főszerk. Dávid Gyula. Bukarest: Kriterion; Kolozsvár: Erdélyi Múzeum-Egyesület. 2002. ISBN 9732606983