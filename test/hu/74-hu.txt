A velencei People Mover a Tronchetto és a Piazzale Roma között közlekedik. A viszonylatot az Azienda Servizi Mobilità S.p.A. üzemelteti.
A People Mover egy kötött pályás, gumikerekű, vezető nélküli tömegközlekedési eszköz. Velencében 2010. április 19-én állították üzembe. Az alkalmazott két kocsit kábelek mozgatják, akár a Budavári Siklót. A teljes útvonal 853 m, amit a járművek kb. 3 perc alatt tesznek meg gyalog ugyanez kb. 20 perc lenne).
A járművek az üzemidejük alatt kb. 7 percenként indulnak mindkét végállomásról.


== Technológia ==
A járművek két párhuzamos acélplatformon gurulnak gumikerekeken. Az acélplatformok távolsága 1220 mm. A platformok belső oldalán vezetőkerekek futnak, melyek segítik a járműveket a kanyarodásban. A jármű felépítése és a gumi kerekek a lehető legzajtalanabb mozgást okozzák. A járművek mozgatását a platformok között vezetett acélsodronyok biztosítják.
A pálya legnagyobb emelkedése 6,2%, mely a Tronchetto-hídra felvezető 180 m-es szakaszon található.
A járműveken nincs járművezető, de nem automatikusan mozognak, hanem egy központból irányítják őket, amelyek a tronchettói végállomáson található.
A kocsik 200 személyesek. Lehetőség van 6 db kerekes szék szállítására is, ekkor a maximális utasszám 168 lehet. Maximális terheléssel óránként 3200 utast tud szállítani egy irányban.
A teljes kivitelezés összköltsége 22,7 millió euró volt.


== Az állomások ==
Az állomások automatikus hangrendszert és biztonsági eszközökkel vannak felszerelve. Minden állomáson az ellentétes irányú forgalom teljesen szét van választva. Mindegyik megállóban az utasok kiszolgálására mozgólépcsőket és lifteket helyeztek el.
Az állomásépületek acélvázasak, melyeken üvegtető található, a padlózat pedig fából készült. Tervezőjük Francesco Coco.
Tronchetto: Ez az egész építmény központja, itt található a vezérlő, és a járművek mozgatásához szükséges motorok. A későbbiekben tervezik a mestrei villamos kiterjesztését eddig az állomásig.
Marittima: A középső állomás biztosítja a kapcsolatot a vasúttal, valamint a nemzetközi kikötővel.
Piazzale Roma: A sikló belső végállomása. Itt található a sodrony feszítése. Az állomástól könnyen elérhető a helyi buszállomás, valamint a vízibuszkikötők, de gyalogszerrel is megközelíthető városközpont.


== Galéria ==


== Források ==

Az olasz Wikipédia „People Mover di Venezia” című cikke
Az ASM hivatalos honlapja