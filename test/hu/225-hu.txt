Az 1991-es női sakkvilágbajnokság versenysorozatában a zónaversenyekről továbbjutó versenyzők számát figyelembe véve, az előző világbajnoki ciklusokhoz hasonlóan két zónaközi versenyt is rendeztek. A zónaközi versenyek első három-három helyezettje, kiegészülve az előző világbajnoki, valamint a világbajnokjelölti döntő vesztesével kétfordulós körmérkőzésen küzdött meg a világbajnok kihívásának jogáért. A világbajnokjelölti versenysorozat végén Hszie Csün szerzett jogot arra, hogy a világbajnoki címért mérkőzhessen Maia Csiburdanidze ellen. A világbajnoki döntő párosmérkőzést Hszie Csün 8,5–6,5 arányban nyerte, ezzel megszakítva Csiburdanidze 13 éve tartó elsőségét, megszerezte a világbajnoki címet.


== A zónaközi versenyek ==
A versenyek helyszíne 1990. júniusban az oroszországi Azov és 1990. június–júliusban a malájziai Genting Highlands volt. A zónaközi döntőkre összesen 21 ország 36 versenyzője kvalifikálta magát. A versenyt a Nemzetközi Sakkszövetség (FIDE) szervezte. A versenyzők között körmérkőzés formájában dőlt el a világbajnokjelöltek tornáján résztvevők személye. Mindkét versenyről az első három helyezett jutott tovább a végső szakaszba.
A magyar versenyzők közül ezúttal egyedül csak Mádl Ildikó kvalifikálta magát, aki a 9. helyen végzett. A korábbi magyar bajnok, ezúttal már holland színekben induló Sziva Erika a másik zónaközi döntőn a 12. helyen végzett.


=== Zónaközi döntő Azov ===
Az Azovban rendezett zónaközi döntőt a szovjet Ketino Kakhiani nyerte, Alisza Galljamova és a csehszlovák Eliska Klimova-Richtrova előtt.


=== Zónaközi döntő Genting Highland ===
A Genting Highlanden zajló versenyen a 49 éves, veteránnak számító szovjet exvilágbajnok Nona Gaprindasvili végzett az élen a 30 évvel fiatalabb kínai Hszie Csün előtt. A harmadik helyen holtverseny alakult ki a jugoszláv Alisa Marić és a szovjet Nino Gurieli között. A rájátszást Marić 3–2 arányban nyerte, így ő jutott a világbajnokjelöltek versenyébe.


== A világbajnokjelöltek versenye ==
A zónaközi döntőkből továbbjutott versenyzők, valamint az előző világbajnokjelölti ciklus két döntőse, Ahmilovszkaja és Ioszeliani küzdött körmérkőzésen a világbajnok kihívásának jogáért.
A versenyre 1990. októberben a grúziai Borzsomiban került sor, amelyen az élen holtversenyben végzett a kínai Hszie Csün és a jugoszláv Alisa Marić. A holtversenyt eldöntő párosmérkőzésre 1991. februárban Belgrádban és Pekingben került sor. A mérkőzést Hszie Csün 4,5–2,5 arányban nyerte, így ő szerzett jogot a regnáló világbajnok, Maia Csiburdanidze kihívására.


=== A világbajnokjelölti verseny játszmái ===
A világbajnokjelölti verseny 28 játszmája (nem teljes)


== A világbajnoki döntő ==
A világbajnoki döntő párosmérkőzésre 1991-ben Manilában került sor. A 16 játszmásra tervezett mérkőzésen a világbajnoki cím elnyeréséhez 8,5 pontot kellett a kihívónak elérni, a világbajnoknak a címe megtartásához 8 pont is elég volt.
Az első nyolc játszma után, félidőben 4–4 volt az állás. A tizenegyedik és a tizenharmadik játszmát megnyerve Hszie Csün kétpontos előnyre tett szert, majd két döntetlennel biztosította maga számára a cím elnyerését. A mérkőzés végül végül 8,5–6,5 arányú győzelmével ért véget, így véget vetett Csiburdanidze 1978 óta tartó, 13 éven át fennálló uralkodásának.


=== A világbajnoki döntő játszmái ===
Hszie Csün–Csiburdanidze párosmérkőzés 15 játszmája a chessgames.com-on
Hszie Csün–Csiburdanidze párosmérkőzés 15 játszmája a 365chess.com-on


== Jegyzetek ==


== Források ==
World Chess Championship (Women) 1990 Azov Interzonal Tournament (angolul)
World Chess Championship (Women) 1990 Genting Interzonal Tournament (angolul)
World Chess Championship (Women) 1990 Borzomi Candidates Tournament (angolul)
World Chess Championship (Women) 1991 Xie Jun–Chiburdanidze Title Match (angolul)
Campeonato Mundo femenino Manila 1991 (spanyolul)