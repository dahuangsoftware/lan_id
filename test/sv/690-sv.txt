Tvärreds kyrka är en kyrkobyggnad i Ulricehamns kommun i Västra Götalands län. Den tillhör Åsundens församling inom Svenska kyrkan. Fram till 2006 tillhörde den Tvärreds församling.


== Kyrkobyggnaden ==
Kyrkan, invigd 1854, uppfördes för att ersätta en äldre kyrkobyggnad som låg i Tvärredslund och som revs omkring 1855–1856. Endast ett fåtal av inventarierna från den gamla kyrkan har bevarats.
Kyrkobyggnaden är uppförd i karljohansstil efter ritningar av arkitekt Ludvig Hawerman. Enligt domprost Per-Olof Sjögren, som på 1940-talet tjänstgjorde som pastor i Tvärreds församling, uppvisar kyrkobyggnaden vissa likheter med Salomos tempel. Bland annat ska de yttre proportionerna, placeringen av ingångsdörren och utsmyckningarna i cederträ i de båda byggnaderna likna varandra.


== Inventarier ==
Dopfunten av sandsten tillverkades troligtvis av mäster Andreas på 1100-talet. Den hittades 1876 vid en gärdsgård vid Åsunden och skickades till Göteborgs museum. Dopfunten återinfördes till kyrkan 1981.
Oblatasken från 1685 kommer från den gamla kyrkan.
Barockskulpturerna i trä utfördes på 1700-talet och ingick i den gamla kyrkans inventarier.
Orgeln med 14 stämmor tillverkades 1929 av Herman Nordfors i Lidköping. År 1982 renoverades den av Orvar Smedman.
Klockorna är två till antalet. Den större har medeltida ursprung medan lillklockan gjordes 1880 för att ersätta en klocka från den gamla kyrkan från 1750.


== Källor ==
Våra kyrkor. Västervik: Klarkullen. 1990. sid. 289, 530. Libris 7794694. ISBN 91-971561-0-8 
Markving, Gustaf; Markving Ulla (1981). Kyrkorna i Sjuhäradsbygden: presentation i text och bild av samtliga kyrkor i Sjuhäradsbygden, som tillhör Svenska kyrkan. [Borås]: [Sjuhäradsbygdens tidn.]. sid. 279-281. Libris 7791080. ISBN 91-970327-0-0 


== Vidare läsning ==
Sjögren, Per-Olof, Salomos tempel och Tvärreds kyrka, Ulricehamns tidn., Ulricehamn, 1949.


== Externa länkar ==
Bebyggelseregistrets anläggningspresentation