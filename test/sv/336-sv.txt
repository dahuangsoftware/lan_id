Markus Johannes Wolf, född 19 januari 1923 i Hechingen i provinsen Hohenzollern (i nuvarande Baden-Württemberg), död 9 november 2006 i Berlin, var en östtysk statstjänsteman som hade ansvar för Östtysklands utrikesspionage (avdelning HVA – Hauptverwaltung Aufklärung) 1952-1986.


== Biografi ==
Markus Wolf var son till Friedrich Wolf och bror till Konrad Wolf. Fadern var jude och familjen sympatiserade med socialismen. När Adolf Hitler kom till makten 1933, lämnade familjen Nazityskland, och hamnade 1934 i Sovjetunionen.


=== Åren i Sovjetunionen ===
Wolf växte därefter upp i Moskva och gick i den tyskspråkiga Karl-Liebknecht-skolan och lärde sig samtidigt ryska. Karl-Liebknechtschule var framförallt avsedd att skapa en ny, "socialistisk" elit som skulle tjäna Kominterns och i förlängningen Sovjetunionens intressen. Under studietiden fick han smeknamnet "Mischa" av sina ryska kamrater. Wolf lärde under kriget känna många av de personer (bland annat Walter Ulbricht) som efter kriget skulle komma att bli ledare för Östtyskland (DDR). Kriget gav även Wolf skolning i bland annat vapenhantering i Kominterns, sedermera Kominforms ungdomsorganisation.


=== Karriär i Östtyskland ===
Efter kriget återvände Wolf till Tyskland och började under sovjetisk översyn bygga upp det som kom att bli den östtyska underrättelsetjänsten (HVA). Som täckmantel arbetade Wolf bland annat på en radiostation i den av Sovjetunionen kontrollerade sektorn av Berlin. Efterhand fick han nya uppgifter och i början på 1950-talet inlemmades HVA i det nya Ministeriet för statssäkerhet (MfS, Stasi).
Under Markus Wolfs ledning (med Erich Mielke som överordnad) utvecklades DDR:s utrikesspionage till en av världens mest effektiva spionorganisationer. Inom de västliga säkerhetstjänsterna kom Wolf att bli känd som "Mannen utan ansikte", eftersom man visste vad han hette men inte hur han såg ut. I augusti 1978 fick Östtysklands ambassad i Stockholm veta att Wolf skulle komma på besök under täcknamnet "Doktor Werner". Hans alibi var ett möte med den västtyska politikern från bayerska delstatsregeringen Friedrich Cremer, som arbetade för Stasi. Wolf anlände med sin tredje fru Christa med färjan från Finland. Svenska Säkerhetspolisen (Säpo) hade placerat en agent som anställd på den östtyska ambassaden och man hade listat ut att den östtyska ambassaden höll på att skaffa en hemlig lägenhet i Hammarbyhamnen till en hög gäst, "Doktor Werner". Wolf kom att fotograferas på en rad platser utan att Säpo visste vem det var. Det fick man veta några månader senare, då Stasi-officeren Werner Stiller hoppade av till Västtyskland och fick se Säpos bilder. Därefter släpptes bilderna via västtyska underrättelse- eller säkerhetstjänst till media (Der Spiegel, mars 1979). Under tiden då han var "Mannen utan ansikte" spreds i väst det falska ryktet att hans bror, den välkände filmregissören Konrad Wolf, i själv verket skulle vara Markus Wolfs täckmantel.


=== Åtalad i Tyskland ===
Wolf avgick som spionchef 1986 och flydde strax före den tyska återföreningen 1990 till Moskva. Han kom tillbaka till Tyskland 1991 och åtalades av tysk domstol för bland annat förräderi. Markus Wolf dömdes 1993 till sex års fängelse, men domen revs upp och han dömdes 1997 till två års fängelse villkorligt. Wolf har underkänt domarna, och hävdar att han omöjligen kan ha förrått sitt land, en invändning som många av de i ledande ställning i DDR använt när de ställts inför rätta efter den östtyska statens upplösning.
Markus Wolf levde sina sista år i välmåga i en lägenhet i Berlin och skrev förutom sina memoarer också bland annat en kokbok: Det ryska kökets hemligheter. Han var även en flitig gäst i tyska tevesoffor där han förklarade sin roll och sina böcker.
I en närmast historisk ironi avled Markus Wolf på den 17:e årsdagen av Berlinmurens fall.


== Referenser ==


== Vidare läsning ==
Wolf, Markus; McElvoy, Anne; Lindgren, Stefan (1997). Mannen utan ansikte: en mästerspions memoarer. Stockholm: Norstedt. Libris 8345926. ISBN 91-1-971412-2 


== Externa länkar ==
 Wikimedia Commons har media som rör Markus Wolf.

Biografi på Die DRR im WWW
Biografi på DHM.de