En manhålslucka eller manlucka är ett lock eller en lucka som täcker ett manhål i exempelvis en behållare, tank eller avloppsledning.


== Beskrivning ==
Via ett manhål kan tanken eller avloppsledningen inspekteras eller repareras. En del av de stora luckorna över brunnar avsedda för nedstigning var tidigare kvadratiska. Det innebar en olycksrisk, eftersom locket kunde falla ned i brunnen diagonalt genom öppningen. Numera görs därför manhålsöppningarna cirkulära – en lucka till en sådan öppning kan aldrig falla ner i manhålet. Manluckor tillverkas i regel i gjutjärn och visar ofta stadens vapen eller ett företagsemblem.


== Manlucka i konsten ==

En manlucka finns med i en skulptur som heter Humor skapad 1967 av konstnären Karl Göte Bejemark. Skulpturen visar en gatuarbetare med Hasse Alfredsons anletsdrag som tittar fram ur ett manhål i gatan (ursprungligen Hamngatan i Stockholm och sedan 2011 på Södermalmstorg). K.G. Bejemark ville genom skulpturen, som han bekostade själv, hylla Alfredson efter att denne utsetts till Sveriges roligaste person i en pristävling, anordnad av veckotidningen Bildjournalen 1967.


== Förkortningar ==
I Sverige finns ett system för körbara manhålsluckor i gjutjärn, med ett antal bokstäver på ovansidan som meddelar vad brunnen har för funktion:
A - Avlopp, se även A-brunn
BP - Brandpost
D - Dagvattenbrunn, se även dagvatten (D på ett tätt brunnslock kan också vara en kopplingspunkt för olika dagvattenbrunnar och -system)
EL - Elledning
FK - Fjärrkyla
FV - Fjärrvärme
GAS - Gasledning
K - Kulvert, nedgång till underjordisk gång.
PB - Perkolationsbrunn (låter vattnet filtrera ut i den omgivande marken)
R - Rensbrunn
S, SV - Serviceventil till fastighet
SOP - Sopsug
TELE - Telefonkabel
V - Vattenledning
Δ - Polygonpunkt (geodetisk mätpunkt)


== Bildgalleri ==
Ett urval av manluckor med motiv.


== Referenser ==


== Externa länkar ==

 Wikimedia Commons har media som rör Manhålslucka.