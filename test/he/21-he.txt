ונסה ויליאמס (באנגלית - Vanessa L. Williams) (נולדה ב-18 במרץ 1963) היא שחקנית וזמרת אמריקאית, זוכת פרס גראמי ופרס האמי, ומועמדת לפרס טוני. זוכת פרס האוסקר, פרס הגראמי ופרס גלובוס הזהב בעבור ביצועה בשיר "צבעי הרוח", מתוך הפסקול של הסרט פוקהונטס. היא נכנסה להיסטוריה של ארצות הברית בתור מיס אמריקה הראשונה בתולדות התחרות ממוצא אפרו-אמריקאי.


== ביוגרפיה ==
נולדה במילווד, ניו יורק למילטון והלן ויליאמס - שניהם עבדו כמורים למוזיקה משפחתה היא בעלת שורשים וולשים, אפריקנים אמריקנים ואינדיאנים. בשנת 2005 סיפרה ויליאמס בראיון לתוכנית Entertainment Tonight שהוריה "ניבאו" את זכייתה בתחרות כשרשמו בהודעה על הולדת הבת: "הנה היא באה: מיס אמריקה". ויליאמס התעניינה במוזיקה מגיל צעיר, היא למדה לנגן בפסנתר וקרן יער כשהייתה תלמידת בבית ספר. היא התחילה לעשות תואר באומנויות הבמה אך נאלצה להפסיק את לימודיה שהתנגשו עם פיתוח הקריירה שלה בשואו ביזנס.


=== זכייה בתואר "מיס אמריקה" ===
ויליאמס התחילה להשתתף בתחרויות יופי מתחילת שנות ה-80. היא זכתה בתחרות של מדינת ניו יורק ב-1983 וניגשה לתחרות "מיס אמריקה" בה זכתה ב-17 בספטמבר 1983, מה שהפך אותה לזוכה אפרו-אמריקאית הראשונה שזכתה בתחרות יופי הכלל ארצית. לא כולם אהבו לראות אישה שחורה הזוכה בתואר יוקרתי. יחד עם אהדת מעריצים, ויליאמס סבלה מגילויי גזענות כלפיה ואף קיבלה מכתבי הטרדה ושנאה אנונימיים אחרי זכייתה. כאשר ביקרה בדרום ארצות הברית במסגרת תפקידה כמיס אמריקה, מארגני התחרות נאלצו להציב שמירה ליד חדרה בבית מלון.


=== פרשת התמונות ===
בקיץ 1984, כ-10 חודשים אחרי הזכייה, בארצות הברית נפוצו שמועות על קיומם של תצלומי עירום של ויליאמס. הזוכה הטריה שבאמת הצטלמה ללא בגדים בשנת 1982, האמינה שהתמונות (שלטענתה נעשו לצורך פרויקט פרטי), הושמדו מזמן, מה שלא היה נכון. יו הפנר, העורך הראשי של "פלייבוי", טען בראיון למגזין People Weekly שקיבל הצעה לקנות את התמונות של ויליאמס, אך סירב כי "לא רצה להביך אותה". אך עורך ה"פנטהאוס", המגזין המתחרה לזה של הפנר, פרסם את התמונות בגיליון ספטמבר 1984, כמובן ללא הסכמתה של ויליאמס. גיליון זה של "פנטהאוס" הפך לגיליון הנמכר ביותר בכל ההיסטוריה של המגזין והכניס קרוב ל-20 מיליון דולר.
המחלוקת סביב התמונות בה צולמה ויליאמס בערום ובפוזות פרובוקטיביות עם אישה נוספת, הפכו לשיחת היום בארצות הברית. מארגני התחרות, שהיו תחת לחץ כבד של מפרסמים שאיימו להוריד את החסויות מהתחרות "מיס אמריקה" בשנה הבאה, הציבו אולטימטום של 72 שעות לוויליאמס ודרשו ממנה לוותר על תוארה. ויליאמס, שהבינה כי אין לה ברירה, הכריזה כי היא מוותרת על הכתר במהלך מסיבת עיתונאים וכך הפכה גם למלכת יופי הראשונה בהיסטוריה של התחרות האמריקאית שהתבקשה לוותר על התואר מוקדם מהצפוי.


== קריירה כזמרת ושחקנית ==

לאחר היעדרות של מספר שנים מעסקי השעשועים, ויליאמס חזרה לתודעה הציבורית בשנת 1987 כאשר הופיעה בתפקיד קטן בסרט “The Pick-Up Artist”. במקביל חתמה חוזה עם חברת תקליטים והוציאה את אלבומה הראשון - "The Right Stuff" - בשנת 1988. האלבום זכה להצלחה ניכרת, קיבל "תקליט זהב" וזיכה את ויליאמס ב-3 מועמדויות לפרס הגראמי, כולל מועמדות בקטגוריה "המבצע החדש הטוב ביותר".
אבל דווקא האלבום השני של ויליאמס שנקרא The Comfort Zone שיצא ב-1991 הפך למצליח ביותר בכל הקריירה המוזיקלית שלה נכון להיום. הסינגל הראשון מהאלבום, "Running Back To You", הגיע למקום ראשון במצעד הפזמונים של R&B. האלבום הפך לתקליט פלטינה משולשת, והשיר ממנו Saving the best for last עד היום נחשב לשיר המזוהה ביותר עם הזמרת. השיר היה במקום ראשון במצעד הפזמונים Billboard Hot 100 במשך 5 שבועות והאלבום כולו היה מועמד ל-4 פרסי גראמי.
בשנת 1995 הקליטה וויליאמס את השיר "צבעי הרוח" בעבור פסקול הסרט פוקהונטס של דיסני. השיר יצא לאור כסינגל מתוך הפסקול וזכה להצלחה אדירה באותה שנה כאשר הוא כובש את המקום הרביעי במצעד הבילבורד הוט 100 האמריקאי. השיר זכה בפרס אוסקר על בקטגוריית "השיר המקורי של השנה" ובכך הוסיף להצלחתה הרבה של וויליאמס.
בין השנים 1991-1994 (שנה בה יצא האלבום השלישי של הזמרת, The Sweetest Days) ויליאמס הקדישה לא מעט זמן לפיתוח קריירת המשחק שלה. היא לא הצליחה להשיג תפקידים משמעותיים, אבל שיחקה לצידם של שחקנים ידועים, כמו ג'ין ויילדר (Another you), מיקי רורק ודון ג'ונסון (Harley Davidson and the Marlboro Man) וויל סמית' ("הנסיך המדליק מבל אייר"). ב-1994 עשתה ויליאמס את תפקידה הראשון בברודוויי במחזמר "The kiss of the Spider Woman" בה שיחקה בתפקיד אורורה\אשת העכביש.
התקליט "The sweetest days" היה האלבום האחרון של ויליאמס שזכה למועמד של תקליט פלטינה. תקליט הבא של הזמרת, בשנת 2006 Star Bright, הפך לתקליט זהב. אחרי זה הוציאה ויליאמס מספר תקליטי אוסף ותקליטי חג המולד שזכו להצלחה בינונית. כך האלבום שלה מ-2005, Everlasting Love, נמכר רק ב-60 אלף עותקים והגיעה למקום 159 ברשימת התקליטים הנמכרים בארצות הברית. בתחילת שנת 2007 הכריזה ויליאמס שהיא החליטה להחליף את חברת התקליטים הישנה שלה ולעבור לחברת מקליטים Сoncord record המתמחה במוזיקת ג'אז.
במקביל המשיכה ויליאמס לשחק בסרטים. בין סרטיה הבולטים ניתן לציין את "אירייזר" (1996) בו שיחקה ויליאמס לצידו של ארנולד שוורצנגר, "Soul Food" משנת 1997 שזיכה אותה במספר פרסים וגם תפקיד נשי ראשי בסרט "שאפט" לצידו של סמואל ל. ג'קסון. כמו כן נבחרה ויליאמס לשיר את שיר הנושא מתוך הסרט "פוקהונטס" של אולפני דיסני, "The colors of the wind".
ויליאמס שיחקה במספר הופעות אורח בסדרות פופולריות כמו "אלי מק'ביל", "סטאר טרק" ואחרות. החל משנת 2006 התחילה לשחק בתפקיד קבוע בסדרת "בטי" בתפקיד וילהלמינה סלייטר.
ב-19 במרץ 2007 קיבלה ויליאמס כוכב משלה בשדרת הכוכבים של הוליווד לציון של 20 שנות פעילותה בתעשיית הבידור.
עבור המשחק בסדרה "בטי" קיבלה ויליאמס מועמדות לפרס אמי לשחקנית משנה הטובה בסדרה קומית.
החל משנת 2010, מופיעה וויליאמס בסדרה עקרות בית נואשות בתפקיד רנה פרי, עקרת בית שמצטרפת לסדרה בעונה השביעית. תפקיד זה הורחב והפך משמעותי יותר בעונה השמינית והאחרונה של הסדרה.
בסוף שנת 2012 החלה לשחק לצדה של רייצ'ל טיילור בסדרת המסתורין של רשת ABC "שדרות פארק 666" עד יולי 2013 למשך עונה אחת בלבד. 
בשנת 2013 גילמה את ג'ניס בדרמה הרומנטית "וידויים של יועצת נישואים" בבימויו של טיילר פרי, שגם כתב והפיק.


== פילמוגרפיה חלקית ==
The Pick-up Artist - 1987
Another You - 1991
Harley Davidson and the Marlboro Man - 1991
Eraser - 1996
1997 - כבודו של גנגסטר
Soul Food - 1997
Dance with Me - 1998
Light It Up - 1999
Don Quixote - 2000
Shaft - 2000
Johnson Family Vacation - 2004
My Brother - 2006
2006 - 2010: בטי
And Then Came Love - 2007
2009 - האנה מונטנה: הסרט
2010 - 2012: עקרות בית נואשות
2012 - 2013: שדרות פארק 666


== דיסקוגרפיה ==

The Right Stuff - 1988. אלבום זהב
The Comfort Zone - 1991. אלבום פלטינה משולשת
The Sweetest Days - 1994. אלבום פלטינה
Star Bright - 1996. אלבום זהב
Next - 1997
Greatest Hits: The First Ten Years - 1998
The Christmas Collection: The Best Of - 2003
Love Songs - 2004
Silver & Gold - 2004
Everlasting Love - 2005


== קישורים חיצוניים ==

האתר הרשמי של ויליאמס הזמרת
 ונסה ויליאמס, במסד הנתונים הקולנועיים IMDb (באנגלית)
תסריט של הסרט "מיס אמריקה" המתאר את פרשת ויליאמס (אנגלית)
ונסה ויליאמס באתר Allmusic
ונסה ויליאמס באתר MusicBrainz
ונסה ויליאמס באתר Discogs
ונסה ויליאמס באתר IMDb