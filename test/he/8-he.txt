אלפונסו פרס מוניוס (בספרדית: Alfonso Pérez Muñoz; נולד ב-26 בספטמבר 1972 בחטאפה) הידוע בשם אלפונסו הוא כדורגלן עבר ספרדי, ששיחק בעמדת החלוץ.
אלפונסו שיחק במהלך הקריירה שלו גם בקבוצת ריאל מדריד וגם בברצלונה. הוא הציג יכולת מעל הממוצע בנגיחות, אף על פי שגובהו היה פחות מ-1.80 מטר.


== קריירת המועדונים ==
בשנת 1990, אלפונסו ערך את הופעת הבכורה שלו בקריירה המקצוענית בקבוצת ריאל מדריד. אף על פי שמעולם לא הצליח לבסס את מעמדו בהרכב הפותח ושיחק לרוב כמחליף לאמיליו בוטרגניו ואיבן זמורנו, הוא סייע למדריד לזכות באליפות ליגת העל הספרדית בעונת 1994/1995.
בקיץ 1995, אלפונסו חתם בקבוצת ריאל בטיס. בעונתו השנייה בה, 1996/1997, הוא כבש 25 שערים, שהיו מספר השערים הרב ביותר שהבקיע שחקן בעונה אחת בהיסטוריה של המועדון; וסייע לקבוצה לסיים במקום הרביעי. הוא שיתף פעולה בחוד ההתקפה יחד עם פייר לואיחי צ'רובינו, ויחד הם הבקיעו 60 שערים בליגה הספרדית בין השנים 1995 ו-1997.
בעונת 2000/2001, אלפונסו הוחתם על ידי ברצלונה. הוא התקשה בתקופתו בברצלונה והבקיע שני שערים בלבד בעונתו הראשונה בקבוצה. הוא הושאל לקבוצת אולימפיק מרסיי מליגת העל הצרפתית בינואר 2002 (יחד עם אלברטו ריברה), אך שוב נכשל.
בעונת 2002/2003 ברצלונה השאילה את אלפונסו לריאל בטיס, שהחתימה אותו באופן קבוע בסיום אותה עונה. לאחר שתי עונות נוספות שבהם סבל מפציעות והחמיץ את רובן (עשרה משחקים בלבד ללא שערים בעונת 2004/2005), אלפונסו פרש מכדורגל עם תום חוזהו ביוני 2005. מאוחר יותר הוא חזר לריאל מדריד, והצטרף לקבוצת הוותיקים שלה.


== קריירה בינלאומית ==
אלפונסו ערך 38 הופעות עבור הנבחרת הלאומית של ספרד, והבקיע 11 שערים. הוא ערך את הופעת הבכורה שלו במשחק ידידות נגד אנגליה ב-9 בספטמבר 1992 בסנטנדר שבקנטבריה.
אחד מהשערים המפורסמים ביותר של אלפונסו במדי נבחרת ספרד היה בשלב הבתים של יורו 2000 נגד יוגוסלביה. ספרד הייתה בפיגור 3-2 בתוספת הזמן, בעוד היא הייתה צריכה לנצח על מנת לעלות לשמינית הגמר. גאיסקה מנדייטה הבקיע שער בעיטת עונשין בדקה ה-90, ובשניות הסיום של המשחק אלפונסו הבקיע שער נוסף, שהיה השני שלו במשחק, והוביל את נבחרתו לניצחון 3-4.
אלפונסו שיחק בכל המשחקים של ספרד, ביניהם משחק מול בולגריה שבו הבקיע שער שוויון דקה אחת בלבד אחרי שנכנס. הוא אף שיחק בשני משחקים במסגרת מונדיאל 1998.
בנוסף, אלפונסו היה חבר בנבחרת האולימפית של ספרד שזכתה במדליית הזהב בטורניר הכדורגל באולימפיאדת ברצלונה (1992).


== קישורים חיצוניים ==
סטטיסטיקות בנבחרת הלאומית (בספרדית)
פרופיל באתר פיפ"א
פרופיל באתר BDFutbol
פרופיל באתר worldfootball.net
פרופיל באתר National Football Teams