כרטיס חוסן הוא כרטיס שהחותמים עליו (חיילי צה"ל בסדיר ובמילואים ושוטרי משטרת ישראל) מצהירים שאינם מסכימים כי ישוחררו עבורם מחבלים פלסטינים אם ייחטפו ויוחזקו בשבי. הכרטיס נוצר ביוזמת חברי תנועת "רעננים", צעירי הציונות הדתית, יוצאי יחידות קרביות המשרתים במילואים, בשיתוף משפחתו השכולה של החייל ירון חן שנחטף ונרצח ב-1993.
יו"ר "רעננים", רב סרן (מיל.) יוני שטבון, אמר כי "מקבלי ההחלטות חייבים להכיר ולדעת שהחוסן של לוחמי צה"ל והציבור הישראלי גדול מכל קמפיין תקשורתי. מדינה ריבונית שמאמינה ובטוחה בזכות הקיום שלה פה בארץ, לא יכולה להיכנע לתכתיבים של ארגוני טרור".
היוזמה לחתימה על הכרטיס נוצרה בעקבות עסקת שליט במסגרתה יצאו לחופשי 1,027 מחבלים פלסטינים. לדברי יוזמי הכרטיס, העסקה פגעה בכוח ההרתעה של ישראל ובמורל הלאומי, ובנוסף היא מעודדת חטיפות דומות נוספות. לדעת היוזמים, חתימת רבבות חיילים על כרטיס חוסן תגביר את החוסן הלאומי ותחזיר את כוח ההרתעה. ההחתמה על הכרטיס החלה בסוף אוקטובר 2011 ותוך ימים ספורים חתמו עליו מאות חיילים.
בכרטיס חוסן המוצע לחתימת חיילים נאמר: "אני הח"מ, החייל בצבא הגנה לישראל, מצהיר כי במידה ואאלץ ליפול בשבי אחד מארגוני הטרור, אבקש שלא להשתחרר תמורת מחבלים אשר גרמו לפגיעה באזרחי ישראל. אני סמוך ובטוח כי ממשלת ישראל וצה"ל יעשו הכל על מנת לחלץ אותי בתעוזה וביצירתיות"(הטקסט המודגש מוגדל במקור).
אחד הראשונים לחתום על הכרטיס היה תת אלוף (מיל.) אביחי רונצקי (הרב הצבאי הראשי בשנים 2006-2010).. עד 2014, חתמו כשש מאות חיילים על הכרטיס


== קישורים חיצוניים ==
כרטיס חוסן באתר "מילואימניקים"
מתי טוכפלד, מאות חיילי צה"ל חתמו על כרטיס שמצהיר: "אם אחטף - אל תשחררו אותי תמורת מחבלים", ישראל היום, 31 באוקטובר 2011
גבי גזית מראיין את סרן (מיל.) ניצן ישורון, יוזם כרטיס 'חוסן' ואת אמו, דינה ישורון באתר רדיו ללא הפסקה
שירה הדס נקר, תוותרו עלי, וואלה, 6 בנובמבר 2011
הסבר על הכרטיס באתר "מילואימניקים"


== הערות שוליים ==