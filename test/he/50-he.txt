מירב אלוש לברון (נולדה ב-26 באפריל 1971) היא חוקרת תרבות ותקשורת ופעילה חברתית פמיניסטית. מתמחה בחקר זהויות בתקשורת החזותית ובתרבות פופולרית מתוך פרספקטיבות של לימודי תרבות. בין תחומי עיסוקה האקדמי: פוסטקולוניאליזם, רב-תרבותיות ותקשורת, ייצוג מיעוטים ונשים בתרבות הישראלית, הזהות המזרחית בישראל, גזע, מגדר, מעמד ומופעיהם בתרבות, קולנוע ישראלי וקולנוע פוליטי.


== ביוגרפיה ==
נולדה וגדלה בשכונת שיכון-דרומי באשקלון, בת להורים שעלו מאלג'יר ומטוניס. כיום מתגוררת בתל אביב עם בן זוגה ושני ילדיהם. אמה, לבית טויטו, עסקה בחינוך, ואביה היה עובד שכיר ב"אגד". ב-1948, עם עלייתה לישראל, משפחתה של אמה הועברה למעברה ברמלה ולאחריה השתכנה במעברה ג' באשקלון, לשם הגיעה מאוחר יותר גם משפחתו של אביה. את לימודי התיכון עשתה בבית הספר המקיף-דתי רוגוזין באשקלון במגמה תורנית-עיונית. שירתה שנתיים בשירות לאומי בבית החולים הדסה עין כרם בירושלים.


== קריירה אקדמית ==
בין השנים 1991 - 2001 למדה לימודי תואר ראשון באוניברסיטת בר-אילן במחלקות למדע המדינה וספרות עולם, שנתיים של לימודי תעודה בעיתונאות ותקשורת ולאחר מכן לימודי תואר שני בתקשורת ציבורית-פוליטית. בעבודת התיזה שלה בחנה את מאפייני הסיקור והשיח העיתונאי על "המוסד למודיעין ולתפקידים מיוחדים" בעיתונות הכתובה למן הקמת הארגון ועד להתנקשות בח'אלד משעל בשנת 1997. בין השנים 1995–2000 עסקה בייעוץ תקשורת לחברות מסחריות ולאישי ציבור.
לימודי התואר השלישי שלה בשנים 2007-2004 היו בתחום של לימודי תרבות. עבודת הדוקטור שלה עסקה בפרויקט הייצוג העצמי המזרחי של בני-דור שני-שלישי של מזרחים בקולנוע התיעודי הישראלי. במחקר דנה בשאלות של טראומת ההגירה וההעברה הבין-דורית שלה, ייצוגי המרחב והבית ביצירה התיעודית, נרטיב הזיכרון המזרחי, אוטוביוגרפיה ואוטו-אתנוגרפיה קולנועית ואסתטיקה תיעודית. המנחים שלה היו פרופ' יהודה ג'אד נאמן ופרופ' רז יוסף מאוניברסיטת תל אביב.
בעבודתה המחקרית אלוש-לברון המשיכה להתעמק בחקר טקסטים מתוך זיקה לשדה הידע הפוסט-סטרוקטורליסטי, לתאוריות תרבות ולשאלות של זהות, התנגדות וייצוג של קבוצות מינוריות בשדה החזותי. היא מרצה בחוג לקולנוע וטלוויזיה באוניברסיטת תל אביב ובבית הספר לתקשורת במרכז הבינתחומי הרצליה. לימדה באוניברסיטת בר-אילן ובמכללת ספיר. חברה במועצת מערכת כתב העת "תיאוריה וביקורת".


== פעילות ציבורית וחברתית ==
אלוש לברון הצטרפה לתנועת הקשת הדמוקרטית המזרחית בשנת 1997 ופעלה ביחד עם חבריה לתנועה להנחלתו של סדר יום פוליטי המעמיד במרכזו צדק חלוקתי וזכויות חברתיות. לקחה חלק בקידומו של חוק הדיור הציבורי, במאבק הקרקעות ובג"ץ הקרקעות. פעלה לקידומם של הסדרים רב-תרבותיים ויזמה עם חבריה בקשת המזרחית פעולות ציבוריות למען ייצוג שוויוני של מזרחים במרכזי הכוח בחברה הישראלית. היא אינה חברה עוד בתנועה זו, אך ממשיכה לקדם ערכים אלה בשיח הציבורי ובחברה האזרחית. אלוש-לברון היא מן הדוברות והפעילות הבולטות במאבקים לשוויון בייצוג של מיעוטים ונשים בתקשורת, באקדמיה, במשפט ובתרבות. שותפה למאבק לשינוי תחומי שיפוט בישראל ורואה ברפורמה זו תנאי הכרחי לחיזוק מעמדן של עיירות הפיתוח.
בשנת 2010 הצטרפה למועצת הרשות השנייה לטלוויזיה ולרדיו המפקחת על הטלוויזיה והרדיו המסחריים ושימשה בה כחברה בוועדת טלוויזיה ויו"ר הוועדה לפיתוח תקשורתי האחראית על תחום הפקות הטלוויזיה של הרשות. המשיכה לפעול ברשות השנייה בהתאם למטרות שקידמה בה חברתה הקרובה ד"ר ויקי שירן, אותה הכירה בקשת הדמוקרטית המזרחית, ואשר יזמה בהיותה חברת מועצת הרשות השנייה את המחויבות של ערוצי המדיה לרב-תרבותיות. פעילותה של אלוש לברון ברשות התמקדה בקידום הייצוג במדיה של קבוצות לא הגמוניות, בחיזוק היצירה הישראלית והפקות המקור, בהגנה על זכויות יוצרים ובעמידה על ערכים של שקיפות ומנהל תקין ברשות השנייה עצמה. היא קידמה מדיניות של העדפה מתקנת בנושאי הפקות הרשות ומכרזיה תוך התמקדות ביצירה רב-תרבותית של נשים ועל נשים ובהוצאת מכרזים ייעודיים לפרויקטים תיעודיים העוסקים בעיירות הפיתוח, הפריפריה ופערים חברתיים. אלוש-לברון הייתה בין המבקרים הגדולים של פרשת ההתנצלות של ערוץ 10 לשלדון אדלסון. היא פעלה בתוך המועצה למען חשיפה לציבור של מסמכי השימוע שערכה הרשות השנייה לערוץ 10 בעקבות האירוע, ובאפריל 2014 התפטרה מתפקידה במחאה על התנגדות הנהלת הרשות ומועצת הרשות להוציא לציבור את הפרוטוקולים מן השימוע ללא השחרתם.
מאז 2013 משמשת חברת הנהלה באגודה לזכויות האזרח.


== קישורים חיצוניים ==
רותם שטרקמן, "בכל פעם שמזרחי מתיימר להוביל, מהר מאוד הוא נבעט החוצה", באתר TheMarker‏, 16 בינואר 2013
ענת ג'ורג'י, תחושה או אפליה? // "בקצב הנוכחי, ייקח למזרחים 99 שנה להגיע לשוויון מוחלט", באתר TheMarker‏, 25 במרץ 2013
ארץ עיר: מירב אלוש לברון באתר "קפה גיברלטר", 28 ביוני 2013
מכּתביה:
מירב אלוש לברון ויפעת ביטון, מזרחים לעליון - תיקון הכרחי לאי-שוויון, באתר ynet, 20 בנובמבר 2011
מירב אלוש לברון, לא בורקס, לא שיכוני בטון – על סרטו של בני תורתי "בלדה לאביב הבוכה", באתר "העוקץ", 17 בדצמבר 2012
מירב אלוש לברון, הלוואי שרק יימצאו בתוכנו הרבה דושינקות, באתר "העוקץ", 1 באפריל 2013
מירב אלוש לברון, "משתכנזים", זה לא יעזור לכם, באתר ynet, 15 באוגוסט 2013
מאמר של ד"ר אלוש לברון ב"תקריב", כתב עת לקולנוע דוקומנטרי
מאמרי דעה של מאמרי מירב אלוש לברון, באתר "הארץ"


== הערות שוליים ==