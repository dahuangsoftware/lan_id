מסע בין כוכבים: דורות (באנגלית: Star Trek Generations) הוא סרט מדע בדיוני משנת 1994, והוא השביעי בסדרת סרטי מסע בין כוכבים. סרט זה הוא הראשון של צוות הדור הבא של האנטרפרייז. בסרט מופיעות גם כמה מהדמויות של הסדרה המקורית, בהם קפטן קירק.
הסרט זכה לכמה מועמדויות לפרסים, ביניהם שתי מועמדויות לפרס סאטורן על סרט המדע בדיוני הטוב ביותר ושחקנית המשנה הטובה ביותר (וופי גולדברג), מועמדות לפרס הוגו על העיבוד הדרמטי הטוב ביותר, ומועמדות לפרס ראזי על שחקן המשנה הגרוע ביותר (ויליאם שאטנר).


== עלילה ==
קפטן ג'יימס טי קירק משתתף בהשקת ספינת החלל "אנטרפרייז NCC-1701-B" החדשה, שבפיקודו של קפטן ג'ון הארימן. אולם, הספינה נשלחת למבצע הצלת פליטים אלוריאנים שנלכדים באמצעו של "סרט אנרגיה" מסתורי. בין הניצולים נמצאים ד"ר סוראן וגיינן. במהלך מבצע ההצלה, נודע כי קפטן קירק נחשב כמת.
לאחר 78 שנים, ספינת החלל "אנטרפרייז NCC-1701-D", בפיקודו של קפטן ז'אן-לוק פיקארד, עונה לשדר מצוקה מתחנת תצפית סולארית. הצוות מגלה כי התחנה הותקפה, כנראה בידי הרומולאנים. אחד השורדים, ד"ר סוראן, מבקש לחזור לתחנה בתואנה של ניסוי חשוב שהוא עורך. לאחר חזרתו לתחנת המחקר, סוראן משגר טיל טריליתיום לעבר הכוכב, בכך גורם לנובה. הוא לוקח את ג'ורדי לאפורג' כבן ערובה ונמלט יחד איתו ב"ציפור טרף" קלינגונית של האחיות דוראס.
גיינן מסבירה לקפטן פיקארד כי סוראן מבקש לחזור ל"נקסוס", מקום שבו משאלותיו של אדם הופכות למציאות, וכי "סרט האנרגיה" הוא האמצעי שדרכו ניתן לעבור לאותו מישור של קיום. בעזרתו של דאטה, פיקארד מגלה כי שיגור הטיל לעבר הכוכב בידי סוראן עירער את שדה הגרביטציה המקומי, ובכך שינה את מסלולו של סרט האנרגיה. כדי לעבור בסרט האנרגיה, מיקומו של סוראן הוא בכוכב הלכת הקרוב ביותר, "ורידיאן 3".
כאשר האנטרפרייז מגיעה ל"ורידיאן 3", פיקארד משוגר אל פני הכוכב כדי לשכנע את סוראן, בעוד הצוות נתקל ב"ציפור הטרף" הקלינגונית של האחיות דוראס, שמציעות את ג'ורדי תמורת פיקארד. ג'ורדי חוזר לתפקידו בלי לדעת כי הושתל במכשיר הראיה שלו משדר. האחיות דוראס משתמשות במשדר כדי לגלות את רמת המגינים של האנטרפרייז, מתאמות את הנשק של "ציפור הטרף" ומתקיפות את האנטרפרייז, כשהטורפדו חודר מבעד למעטה המגינים. האנטרפרייז, בפיקודו של רייקר, מצליחה להשמיד את ספינת הקרב הקלינגונית, אך נאלצת להפריד את החלק הקדמי של הספינה בגלל עומס יתר במנוע הליבה האחורי. כתוצאה מכך, החלק האחורי של הספינה מתפוצץ ומשלח את החלק הקדמי לאטמוספירה של "ורידיאן 3", שנוחת נחיתת חירום על פני האדמה.
בינתיים, פיקארד מגלה שסוראן הכין נשק טריליתיום המכוון בטיימר ומוגן על ידי שדה כוח. פיקארד לא מצליח לעצור את סוראן בזמן, ולפני שהטיל גורם לכוכב להפוך לנובה, שמשמיד את הכוכב ואת האנטרפרייז, הוא נשאב לתוך ה"נקסוס". פיקארד מתעורר לתוך מציאות שהייתה עד כה חלומו: יש לו משפחה משלו. אך עד מהרה הוא מגלה את גיינן, שמאיצה בו להמשיך במשימתו. או אז הוא מוצא את קפטן קירק, שנשאב לתוך ה"נקסוס" לפני 75 שנה, ומשכנע אותו לחזור איתו ולעצור את סוראן, שכן תפקידו למען הפדרציה גדול יותר ממאוויו הפנימיים. שניהם חוזרים זמן קצר לפני שסוראן משגר את הטיל, ובשיתוף פעולה הם מצליחים להביסו, אך במחיר מותו של קפטן קירק.
לבסוף, פיקארד קובר את קירק וניצל בידי צוות הצלה יחד עם שאר חברי הצוות.


== שחקנים ראשיים ==


== הפקה וצילום ==
המפיק ריק ברמן התבקש לפתח סרט בסדרת מסע בין כוכבים: הדור הבא עוד בזמן עונתה השישית של הסדרה בשנת 1993. הוצעו לו שני תסריטים: האחד של מוריס הארלי, עורך בעונה השנייה של הסדרה, והשני - הנבחר - של רונלד ד. מור ושל בראנון בראגה, שכתבו יחדיו מספר פרקים בסדרה. כבמאי נבחר דייוויד קרסון, שביים מספר פרקים בסדרה.
לנרד נימוי סירב להשתתף בסרט, ואילו דפורסט קלי רצה להשתתף אך לא יכול היה עקב בריאות לקויה. משפטי הדמויות שלהם הוכנסו לאלה של סקוטי (ג'יימס דוהן) וצ'קוב (ולטר קניג). הפקת הסרט החלה מיד בתום הסדרה, כאשר השתתפו בו אנשי ההפקה שעבדו על צילומה. במהלך הצילומים, התלבושות שמשמשות את חברי צוות האנטרפרייז הן הישנות מהסדרה וכן החדשות, שמשמשות את צוות חלל עמוק 9. הדבר מהדהד לפרקים הראשונים של מסע בין כוכבים: הסדרה המקורית, בהם הצוות לובש מדים שהופיעו בפרק הפיילוט.
השחקן טים רוס, ששיחק את הקצין הטקטי טובוק במסע בין כוכבים: וויאג'ר, מופיע בסרט בהופעת אורח כניצב. בהמשך נקבע לצורך המשכיות, כי טובוק שירת בספינת החלל אקסלסיור בסרט מסע בין כוכבים 6: הארץ הלא נודעת.


== תקציב והכנסות ==
הסרט, שנעשה בתקציב של 35 מיליון דולר, הכניס למעלה מ-75 מיליון דולר בארצות הברית ו-118 מיליון ברחבי העולם.


== קישורים חיצוניים ==
 "מסע בין כוכבים: דורות" במסד הנתונים הקולנועיים IMDb (באנגלית)
 "מסע בין כוכבים: דורות" באתר AllMovie
"מסע בין כוכבים: דורות" באתר Rotten Tomatoes
"מסע בין כוכבים: דורות" באתר Box Office Mojo
"מסע בין כוכבים: דורות" באתר אידיבי
"מסע בין כוכבים: דורות" באתר Metacritic
"מסע בין כוכבים: דורות" באתר TV.com


== הערות שוליים ==