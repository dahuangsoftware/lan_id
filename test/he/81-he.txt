דורי בן ישראל (במקור, "קריו"), (נולד ב-23 בינואר 1980), הוא פרסומאי, אקטיביסט ובלוגר ישראלי, מייסד ובעלים של בלוג המזבלה. החל מיוני 2017 עוסק בן ישראל בפעילות נגד פייסבוק ישראל, פייסבוק אירלנד ופייסבוק העולמית.


== ביוגרפיה ==
בן ישראל נולד וגדל בתל אביב. הוא נכדו של יוסף בן ישראל, שפרץ את הקיר של משטרת עיראק סווידאן במלחמת העצמאות.
בשירותו הצבאי שימש כמש"ק בחטיבת בנימין ולאחר מכן כלוחם בפלוגה כ"א של משמר הגבול בירושלים. החל ללמוד בסמינר הקיבוצים ומשא ומתן בהאוניברסיטה הפתוחה. בספטמבר 2006 סיים כמצטיין כיתתי לימודי רעיונאות בבית הספר של איגוד חברות הפרסום הבצפר.


=== בלוג המזבלה ===
 ערך מורחב – מזבלה (אתר אינטרנט)
את הבלוג מזבלה הקים בן ישראל עם גיא דיין ביוני 2006. הבלוג התמקד בתחילה בסיקור עולם הפרסום הישראלי. בדצמבר 2006, הרחיבו דיין ובן ישראל את פעילות המזבלה והקימו את קבוצת ה-Mizbala, שכללה בין היתר סוכנות קריאייטיב שהעניקה שירותי פרסום ורעיונאות בישראל ובעולם. באוגוסט 2009, רכש בן ישראל את חלקו של דיין בקבוצת ה-Mizbala.


=== פרסומים בולטים כבלוגר ===
באוקטובר 2013, לאחר שתגובה של בן ישראל נמחקה מעמוד הפייסבוק של חבר הכנסת יאיר לפיד בטענה כי מדובר בדף אישי, פנה בן ישראל למבקר המדינה בטענה כי לפיד ושרי מפלגת יש עתיד עשו שימוש אסור בסמל המדינה בתמונת הקאבר שבעמודי הפייסבוק שלהם. בעקבות הפרסום, לפיד ושריו אולצו להסיר את סמל המדינה מהעמודים.
בנובמבר 2014 חשף התכתבויות פנימיות של ההנהלה הבכירה של אתר mako, שמהן עלה כי נאסר לפרסם את שמו של בלוגר הרכילות עומרי חיון בכתבות. בפברואר 2015, חשף כי עמוד הפייסבוק האנונימי "כן, אבל איראן" שהפיץ תעמולת בחירות נגד ראש הממשלה בנימין נתניהו, הופעל בניגוד לחוק הבחירות על ידי המחנה הציוני. באותו חודש, נחשף לראשונה בעמוד הפייסבוק של המזבלה סרטון טיסת השוקולד.
באוגוסט 2015, חשף תמונה שבה נראה חבר הכנסת ינון מגל מהבית היהודי כשלפניו שקית עם סם קנאביס.
באפריל 2017, חשף תיעוד ממצלמות אבטחה בבני ברק שהמחיש כי סצנת שבירת הדגל שהוצגה בסרטון ויראלי של רשת (זכיינית שידור) והכתב גיא הוכמן פוברקה לצורך פרובוקציה. בעקבות הפרסום, הוכמן ועורך הסרטון פוטרו מעבודתם.


=== ביקורת ואיומים בתביעה ===
בדצמבר 2014, טען ליאור קודנר, סמנכ"ל הדיגיטל של הארץ, כי בן ישראל פרסם נתונים שגויים בדבר היקף המנויים של האתר.
ביוני 2015 נתבע בן ישראל על ידי זמיר דחב"ש, מנהל המשברים של איגוד הבנקים, בנק הפועלים וחברת פייסבוק ישראל, בטענה כי הפר את פרטיותו לאחר שפרסם בבלוג סרטון תיעוד מהפגנה של תנועת באים לבנקאים מול ביתו של דחב"ש. בעקבות התביעה, החל בן ישראל לעסוק בהרחבה בפעילותו של דחב"ש כ"משתיק מחאות". בנובמבר 2016 משך דחב"ש את התביעה שהגיש.


=== הוקרה על פעילותו ===
במרץ 2012 נבחר על ידי שבועון Time Out תל אביב לאחד מ-"50 האנשים המשפיעים בתרבות הדיגיטלית בישראל". באוקטובר 2016 נבחר על ידי "ארגון מנהלי הדיגיטל" בישראל כאחד מ-"100 האנשים המשפיעים על זירת הדיגיטל הישראלית".
ביוני 2009, סרטון פרסומת שנעשה על ידי בן ישראל עם דיין והפרסומאי רועי כהן עבור ארגון Oxfam, זכה במקום הראשון בתחרות בינלאומית של YouTube ופסטיבל הפרסום בקאן. בין השנים 2009–2012, זכה בן ישראל במספר פרסים בינלאומיים ומקומיים עבור קמפיינים שהגה, בהם פסטיבל Cannes Lions, תחרות Mobius Awards ותחרות "הפרסום היוקרתי" שנערכה במונקו עבור מותג הבישום של כריסטינה אגילרה, פרס Effie ביחד עם משרד הפרסום מקאן תל אביב עבור קידום פיילוט (יצרנית עטים) בישראל, 6 פרסים בתחרות AD STARS שנערכה בדרום קוריאה, 3 פרסים בתחרות Webby Awards. ו-2 פרסים בתחרות The One Show שנערכה בניו יורק, ארצות הברית. באוקטובר 2009, סרטון פרסומת אינטראקטיבי שנעשה על ידי בן ישראל עבור תאגיד המיחזור אל"ה, הוצג במצגת השנתית של Google Labs, שסוקרת מהלכי פרסום חדשניים שנעשו בפלטפורמות גוגל ו-YouTube.
בפברואר 2010, נבחר בן ישראל לשמש כשופט בתחרות הפרסום הבינלאומית של פסטיבל ניו יורק. בשנת 2011, קמפיין שהשיק בן ישראל כנגד מייסד פייסבוק מארק צוקרברג, נבחר על ידי Inc. (magazine) כאחד מעשרת תרגילי היח"צ המדוברים ביותר בעולם וזכה ללמעלה מרבע מיליון אזכורים בתקשורת.


=== המאבק נגד פייסבוק ===
מאז 2011 מנהל בן ישראל מאבק תקשורתי וציבורי נגד חברת פייסבוק ישראל ופייסבוק העולמית, בטענה כי פייסבוק מעלימה מס, פוגעת בפרטיות גולשיה, מאיימת על עיתונאים וגופי חדשות ואינה נלחמת בהסתה ובאלימות .
בתגובה למכתב איומים בתביעה שקיבל רותם גז, חברו של בן ישראל מחברת פייסבוק העולמית בדצמבר 2011, השיק בן ישראל קמפיין שנועד לסכל את התביעה של פייסבוק, במסגרתו שינה גז את שמו לזה של מייסד פייסבוק, מארק צוקרברג. הקמפיין עלה תחת הכותרת "האם פייסבוק יתבעו את מארק צוקרברג". פייסבוק החליטה לבטל את התביעה בסופו של דבר.
באוקטובר 2015, חשף בן ישראל הקלטה שבה נשמעים בכירי פייסבוק ישראל מנתקים את הטלפון לאחר שעיתונאית ישראל היום ליטל שמש התקשרה לבקש מהם תגובה בעניין ההסתה בפייסבוק. פייסבוק הסירה את הסטטוס שקישר להקלטה בבלוג וחסמה את בן ישראל ואת המזבלה ל-30 יום. לאחר הפרסום ב-mako, פייסבוק ישראל התנצלה, החזירה את הקישור וביטלה את החסימה.
בדצמבר 2016, השיק בן ישראל במסגרת פעילות Bridges Will Burn, אתר אינטרנט תחת שם המתחם "Contact-facebook.com", בו הוצגו דרכי יצירת קשר ישירים עם הנהלת ועובדי פייסבוק ישראל. בתוך פחות משעה מרגע פרסום האתר, פייסבוק חסמה את הפרופיל של בן ישראל ל-30 יום, הסירה את הסטטוס שפרסם והגדירה את הקישור לאתר כ"מסוכן" ו"זדוני" וככזה שבלתי ניתן לשיתוף בפייסבוק. על פי תגובה שנשלחה מפייסבוק פורסם כי האתר נחסם לאחר שהציג פרטים אישיים של אדם ללא אישורו וזאת בניגוד לתנאי השימוש של פייסבוק.
במרץ 2017, חסמה פייסבוק גם את בלוג המזבלה משיתוף, הגדירה אותו כ"זדוני" והסירה את כל הקישורים שהופנו אליו מהרשת החברתית. לאחר החסימה, הגיש בן ישראל תביעה בגין לשון הרע כנגד פייסבוק ישראל, פייסבוק אירלנד ופייסבוק ארצות הברית.
במאי 2017, מחקה פייסבוק לחלוטין את עמוד האוהדים של הבלוג שמנה למעלה מ-44 אלף עוקבים. בעקבות כך, הפגין בן ישראל מול משרדי פייסבוק ישראל בשדרות רוטשילד בתל אביב. ביוני 2017, מחקה פייסבוק כ-24 עמודים נוספים שבבעלות בן ישראל, לרבות את פרופיל הפייסבוק האישי שלו. בעקבות מחיקת המזבלה, קבוצת סטודנטים מהמכללה למינהל יצרה מיצג מחאה מול משרדי פייסבוק בתל אביב.
ביוני 2017, קיבל בן ישראל היתר רשמי מהכנסת לשמש כלוביסט "אנטי פייסבוק" ולפעול בנושאים שקשורים לקידום הטלה וגביית מס, רגולציה ופיקוח, מלחמה בהסתה, פגיעה בזכויות המשתמשים, מלחמה בהכחשת השואה בפייסבוק ועוד. בעקבות כך אתר nana10 הגדיר את בן ישראל כ"הסיוט הכי גדול של פייסבוק ישראל".


== קישורים חיצוניים ==
דורי בן ישראל בבלוג מזבלה
דורי בן ישראל בטוויטר


== הערות שוליים ==