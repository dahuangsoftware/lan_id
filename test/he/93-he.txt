צביקה ברוט (נולד ב-5 במאי 1980) הוא עיתונאי ומרצה לתקשורת ישראלי. כתב הכנסת של "ידיעות אחרונות", ובעבר כתב בשטחים והכתב לענייני משפט של גלי צה"ל.


== ביוגרפיה ==
ברוט הוא בוגר הישיבה התיכונית בני-עקיבא אדר"ת בבת ים. התקבל לשרות צבאי בגלי צה"ל ולאחר שסיים את קורס הכתבים שימש כתב לענייני משפט, הכתב הצבאי ולאחר מכן הכתב בשטחים. במקביל שימש כעורך ומגיש חדשות בתחנה. בשנת 2003 עבר ל"ידיעות אחרונות", שם שימש כתב לענייני משפט בתל אביב. בשנת 2005 עבר לשמש ככתב הפרלמנטרי של העיתון.
בין פרסומיו העיתונאים החשובים נמנים חשיפת פיברוק התארים של חברת הכנסת אסתרינה טרטמן. טרטמן, כך התברר, אינה בעלת תואר שני כפי שהציגה את עצמה, וגם התואר הראשון שלה שונה מזה שהצהירה עליו. בעקבות החשיפה נאלצה טרטמן לוותר על תפקידה כשרה בממשלת ישראל, ובתום קדנציה אחת לא שובצה שוב ברשימת מפלגתה לכנסת.
ביולי אותה שנה חשף ברוט את חקירת המשטרה בנוגע להטרדות מיניות של חבר כנסת מסיעת הגמלאים. תיק החקירה נסגר לבסוף, אך הפרשה האיצה את פירוקה של המפלגה שנעלמה בתום קדנציה אחת.
בשנת 2008 פרסם ברוט תחקיר שחשף כי בשל לקונה בחוק, יתומים שאיבדו את שני הוריהם בפיגוע טרור מקופחים על ידי המדינה - ואינם זוכים לסיוע כפי שמקבלים אלו שאיבדו הורה אחד בלבד. בעקבות הפרסום אישרה הכנסת שני חוקים שהשוו את מעמדם של יתומי הפיגועים משני הורים לאלו של אלמנות צה"ל.
בפברואר 2013 הוא חשף כי המשטרה מנהלת חקירה בנוגע לחשדות חמורים בפריימריז של מפלגת "הבית היהודי". הפרסום כלל הקלטות של חוקר פרטי, שבהן טען קבלן קולות כי ח"כ ניסן סלומינסקי שילם עבור תמיכה בבחירות המקדימות.
במרץ 2013 דיווח ברוט על מעורבותם של שרים לשעבר וחברי כנסת מכהנים בקניית קולות בפריימריז של מפלגת העבודה; מאוחר יותר באותו יום התייחסה לכך יו"ר המפלגה שלי יחימוביץ וטענה שאחד המעורבים הוא חבר הכנסת עמיר פרץ.
בשנת 2008 נבחר ברוט על ידי המגזין הבינלאומי "פורבס" לאחד מ-300 הצעירים המבטיחים בישראל עד גיל 40. באותו הדירוג הוא מוקם במקום הרביעי מבין 14 אנשי התקשורת שנבחרו לרשימה.
בחודש יולי 2016 נבחר לשמש כמנהל קמפיין הבחירות הישראלי של המפלגה הרפובליקנית, ושל מועמדה בבחירות לנשיאות ארצות הברית דונלד טראמפ.
מתגורר בבת-ים.


== הערות שוליים ==