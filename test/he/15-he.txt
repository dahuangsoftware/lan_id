טייבה (בערבית: الطيبه; תעתיק מדויק: אלטיּבה, משמעות השם: "הטובה") הוא כפר פלסטיני על כביש 449, באמצע הדרך בין יריחו לרמאללה, מזרחית ליישוב היהודי עפרה וקילומטר דרומית מהר בעל חצור ומשתייך לנפת רמאללה ואל-בירה. הכפר שוכן בגובה 850 מטרים מעל פני הים. בכפר חיים כ-1,500 תושבים, כולם נוצרים בני זרמים שונים (יוונים-אורתודוקסים, קתולים ומלכיתים יוונים-קתולים).
פירוש שמו של הכפר הוא "הטובה".


== היסטוריה ==
ידוע כי הערבים נהגו להמיר בשם זה שמות יישובים קדומים שכללו את השורש ע.פ.ר. ( "عفريت", שמשמעותו בערבית "שד"), לשם "טייבה" (שמשמעותו "מקום טוב"), ולכן מזהים החוקרים את הכפר עם מקומה של עפרה המקראית המוזכרת בספר יהושע כאחת מערי בנימין.
לפי המסורת הנוצרית ביקר ישו בכפר ולכן התקדש המקום והוקמו בו כנסיות ומוסדות נוצרים. בפאתיו הדרום-מזרחיים של הכפר שוכנת כנסייה צלבנית על שם ג'ורג' הקדוש הבנויה על חורבות כנסייה ביזנטית. חלק מהבניינים המודרניים נבנו על יסודות בתים מהמאה ה-5.
במאה ה-19 נערך ליד הכפר הקרב העיקרי בין שבטי הבדואים במלחמת קיס וימן.


== מבשלת בירה טייבה ==
 ערך מורחב – בירה טייבה
בכפר שוכנת מבשלת הבירה היחידה ברשות הפלסטינית, וזאת בשל האוכלוסייה הנוצרית ביישוב (מוסלמים נמנעים ממשקאות אלכוהוליים). היא מייצרת את הבירה הפלסטינית היחידה, 'בירה טייבה'. ביישוב מתקיים מאז 2005 פסטיבל בירה נודע, ואירופאיים רבים השוהים בארץ (דיפלומטים, עיתונאים וכדומה) מתאמצים להגיע אליו. הפסטיבל השנתי מתקיים בסגנון אוקטוברפסט.


== קישורים חיצוניים ==

עיריית טייבה - האתר הרשמי (באנגלית)
גדעון לוי, התאחדות יוצאי טייבה, באתר הארץ, 23/07/2010


== הערות שוליים ==