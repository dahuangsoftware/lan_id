בארי ריצ'רד מקאפרי (Barry Richard McCaffrey ;‏ נולד ב-17 בנובמבר 1942) הוא גנרל לשעבר בצבא ארצות הברית. הוא מוכר בזכות פיקודו על דיוויזיית החי"ר ממוכן ה-24 במלחמת המפרץ.
מקאפרי קיבל את עיטור צלב השירות המצוין (Distinguished Service Cross), שהוא העיטור השני בחשיבותו בצבא האמריקאי.


== ביוגרפיה ==
מקאפרי נולד בטאונטון, מסצ'וסטס, שם סיים את לימודיו בתיכון. לאחר מכן, המשיך למכללת אנדובר. בשנת 1964 סיים את לימודיו באקדמיה הצבאית ווסט פוינט, עם סיום לימודיו באקדמיה הצבאית, הוסמך כקצין ח"יר בדרגת לוטנט. לאחר מכן התנדב לכוחות המוטסים של צבא ארצות הברית, הוסמך כצנחן וסיים את קורס הסיירים בבית הספר לחי"ר של הצבא האמריקני בפורט בנינג, ג'ורג'יה. בתפקידו הראשון שימש כמפקד מחלקה בדיוויזיה המוטסת ה-82 שבסיסה בפורט בראג. בשנת 1965 לקח חלק במבצע השבת הכוח ברפובליקה הדומיניקנית. בהמשך שימש כיועץ צבאי בוייטנאם ובמלחמת וייטנאם לחם כמפקד פלוגה בדיוויזיית הפרשים הראשונה (מוטסת). על גבורתו בקרב במהלך המלחמה הוענקו לו שני עיטורי צלב השירות המצוין ושני עיטורי כוכב הכסף.
במלחמת המפרץ פיקד מקאפרי על דיוויזיית החי"ר ממוכן ה-24, אשר ביצעה תמרון איגוף שמאלי בן 370 קילומטרים אל תוך עיראק. הכוחות שבפיקודו השמידו 300 טנקים, 300 תותחים, 1200 משאיות, 25 כלי טיס, ושבו 5000 חיילים עיראקיים, וזאת תוך ספיגת אבדות מעטות ביותר. היה זה תמרון השריון המהיר בהיסטוריה של המלחמות. בעבור פעולותיו כמפקד הדיוויזיה הוענקה למקאפרי מדליית השירות המצוין. לאחר פרישתו מן הצבא מונה על ידי הנשיא קלינטון למתאם הממשל לנושא הלוחמה בסמים.
לאחר שסיים את תפקידו, שב לאקדמיה הצבאית ווסט פוינט, כפרופסור ללימודי ביטחון ואסטרטגיה.
בשנים 1994–1996 שירת כמפקד פיקוד דרום של ארצות הברית.


== עיטורים עיקריים ==
צלב השירות המצוין (פעמיים, בשל הפגנת גבורה בשדה הקרב)
כוכב הכסף (פעמיים, בשל הפגנת גבורה בשדה הקרב)
לב הארגמן (3 פעמים)
מדליית השירות המצוין
תג הצנחן המומחה (Master Parachutist Badge)


== קישורים חיצוניים ==


== הערות שוליים ==