מערך התחבורה הציבורית בקריות כולל קווי אוטובוס, רכבות, המטרונית ומוניות שירות החולפים בערים קריית אתא, קריית מוצקין, קריית ביאליק, וקריית ים.
התחבורה הציבורית בערי הקריות כוללת קווים בין כל אחת מהקריות לחיפה, קווים הנוסעים צפונה ודרומה החולפים בקריות, וקווים פנימיים הנוסעים בתוך הקריות.


== היסטוריה ==


=== עד קום מדינת ישראל ===
בשנת 1933 הופעל שירות אוטובוסים פרטי מקריית חיים לחיפה. השירות שניתן לו השם קו 14 ניתן על ידי שני אוטובוסים מיושנים, שביצעו נסיעות מעטות ביום, השירות היה לא רווחי והוא הופסק. ועד קריית חיים פנה אל "קבוצת הזיפזיף", חבור של יהודים חלוצים שהעבירו זיפזיף שנכרה סחוף הים והעבירו אותו אל תחנת הרכבת, בבקשה שזו תחדש את התחבורה. חברי הקבוצה רכשו 5 אוטובוסים חדישים בני 24 מקומות כל אחד מהם, וחידשו את השירות בקו 14. ב-1935 התאגדה הקבוצה כקואופרטיב בשם "משמר המפרץ".
בשנות ה-30 הוקמה תחנה מרכזית בצומת קריית חיים שהיה צומת דרכים מרכזי באזור חיפה והצפון, וידוע גם בשם צומת הצריף. התחנה ניקזה אליה תחבורה ציבורית מרחבי הארץ, וממנה יצאו אוטובוסים לנקודות רבות. ב-1938 הוקם בתחנה צריפון ולאחר מכן צריף, ומכאן שמו העממי של הצומת "צומת הצריף". האוטובוס מקריית מוצקין היה מגיע לצומת הצריף ושם היו הנוסעים מקריית חיים וקריית מוצקין מתאחדים לאוטובוס אחד שהמשיך לחיפה.
בעקבות המרד הערבי הגדול ופגיעה בנוסעי אוטובוסים מהקריות בעת שעברו לחיפה, מוגנו האוטובוסים.


=== מקום מדינת ישראל ===
בשנות ה-70 וה-80 נסעו אוטובוסים מכל אחת מערי הקריות לעבר חיפה. בשעות העומס בבוקר נסעו אוטובוסים להדר ואוטובוסים לתחנה המרכזית בבת גלים, ולאחר שעות אלה נסע קו אוטובוס מכל אחת מערי הקריות להדר, והמשיך לתחנת בת גלים. לאחר פתיחת תחנת מרכזית המפרץ קווי האוטובוסים מן הקריות הגיעו עד אליה. לצד האוטובוסים לחיפה פעל בקריות קו 53 שהיה קו ארוך ומתפתל ונסע בקרייית חיים, קריית ים, קריית מוצקין וקריית ביאליק. קו זה פוצל לשלושה קווים אחרים ומהירים יותר שנוסעים בין הקריות.
ב-2017 החלו לפעול בקריות אוטובוסים חשמליים


== התחבורה הציבורית כיום ==


=== אוטובוסים ===
תחבורה מהקריות לחיפה מופעלת על ידי המטרונית, למעט קו 21 מקריית אתא המגיע למרכז הקניות חוצות המפרץ. קווי האוטובוס מהקריות צפונה מופעילים על ידי חברת נתיב אקספרס לעכו ולנהריה, ועל ידי אגד בקווים הנוסעים לגליל. קווי האוטובוס הנוסעים בתוך הקריות מופעלים בלעדית על ידי אגד. שירות האוטובוסים בין הקריות כוללים קו מקריית ביאליק לקריית ים, קו מקריית ביאליק לקריית חיים וקו אוטובוס לקריית אתא. כמו כן מופעלים קווי אוטובוס מתחנת מרכזית הקריות לקריית אתא הנוסעים דרך קריית ים ודרך קריית מוצקין.


=== רכבות ===
 ערך מורחב – רכבת ישראל
שירות הרכבות בקריות כולל רכבות המגיעות מדרום ומגיעות לעכו ולנהריה, ובדרך עוצרות כולן בתחנת הרכבת קריית מוצקין ובחלקן עוצרות בתחנת הרכבת קריית חיים. חלק מהרכבות מדרום מסיימות את נסיעתן בתחנת קריית מוצקין. רכבות היוצאות מעכו או מנהריה חולפות בדרכן בקריות ועוצרות בתחנת קריית מוצקין ובחלקן גם בקריית חיים. חלק מהרכבות הן רכבות פרבריות המסיימות בתחנת חוף הכרמל, וחלק מהרכבות דרומה מתחילות נסיעתן בקריית מוצקין.


=== המטרונית ===
 ערך מורחב – מטרונית
המטרונית היא מערכת להסעת המונים הכוללת אוטובוס רב קיבולת הנוסעת נתיב ייעודי. המטרונית החלה בפעילות מלאה ב-16 באוגוסט 2013 תחילת הוגדרה התקופה כתקופת הרצה בה לא נגבה תשלום מן הנוסעים, ולאחר מכן הופעלה באופן מלא. בשל הפעלת המטרונית חל שינוי במערך האוטובוסים בקריות: קווי האוטובוס מערי הקריות לתחנת מרכזית המפרץ בוטלו, ומנגד התווספו קווים עירוניים בתוך הקריות


== מוניות שירות ==
מוניות שירות המגיעות מהגליל חוצות את הקריות בכביש 4 (דרך עכו - חיפה) בדרכן לשכונת הדר בחיפה. בנוסף קו מוניות שירות נוסע מקריית אתא לחיפה. בנוסף קיים קו מוניות (תפוזית) העובר בקריית ביאליק, קריית מוצקין וקריית ים.


== הפעלה בשבת ==
בחיפה ובקריות פועלים אוטובוסים בשבת מתוקף הסדר הסטטוס קוו ששימר את המצב הקיים לפני הקמת מדינת ישראל. בעבר פעלו קווי אוטובוס מערי הקריות לחוף הים ביום שבת בבוקר, אך עם השנים הופסקה תנועתם בשעה זו. קו המטרונית מספר 1 הנוסע בין מרכזית הקריות לתחנת חוף הכרמל פועל 7 ימים בשבוע, כאשר קווי המטרונית הנוספים אינם פועלים בשבת. קווי הלילה בקריות פועלים ביום שישי בערב ובלילה בין שישי לשבת, בניגוד להפעלתם בימי חול בלבד בשאר רחבי ישראל. קווי האוטובוסים הפנימיים בקריות מתחילים לפעול בשעות אחר הצהריים, מספר שעות לפני יציאת השבת. הם מופיעים ברשימת הקווים המורשים לפעול בימי המנוחה מתוקף היותם משתייכים לאזור חיפה והסדר הסטטוס קוו.


== קישורים חיצוניים ==
אתר התחבורה הציבורית במטרופולין חיפה
תחבורה - האוטו שלנו נוסע רחוק ! באתר מוזיאון בית גרושקביץ


== הערות שוליים ==