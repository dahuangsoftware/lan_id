קבוצת תאלס (בצרפתית: Thales Groupe) היא חברת אלקטרוניקה צרפתית העוסקת במערכות מידע חיוניות לביצוע מטרה ושירותים לשוקי האבטחה והביטחון הלאומי. מטה החברה נמצא בניי-סיר-סן (Neuilly-sur-Seine), פרבר של פריז. בפריז גם נסחרת החברה בבורסה לניירות ערך. הקבוצה נקראת על שמו של הפילוסוף היווני תאלס.


== היסטוריה ==
שמה של החברה שונה לתאלס מ"תומסון-CSF" בדצמבר 2000, לאחר שרכשה את החברה הבריטית "ראקאל אלקטרוניקס" במחיר של 1.3 מיליארד ליש"ט. החברה כעת בשליטה ממשלתית חלקית של צרפת, ופעילה ביותר מ-50 מדינות ברחבי העולם. החברה מעסיקה 70,000 עובדים, והכניסה יותר מ13 מיליארד אירו ב-2006. החברה מדורגת כחברה ה-485 בגודלה לפי הפורצ'ן 500, וקבלן האבטחה התשיעי בגודלו בעולם. 63 אחוזים מסך מכירותיה הן מכירות צבאיות.
בשנת 2002, רכשה חברת נייס מערכות הישראלית מקבוצת תאלס את החברה הבת Thales Contact Solutions, תמורת הרכישה הייתה 30 מיליון דולר במזומן, ועוד 2.18 מיליון מניות נייס שהקצתה החברה הישראלית לקבוצה, המהוות 14% מהון מניותיה של נייס. ותאלס הפכה לבעלת המניות הגדולה בנייס. החל משנת 2003 החלה תאלס למכור בהדרגה את אחזקתה בנייס.
ביולי 2005, זכתה חברת תאלס במכרז, בהיקף של 800 מיליון לירות שטרלינג של צבא בריטניה להצטייד בכלי טיס בלתי מאוישים (כטב"ם) למשימות סיור ומודיעין. ייצור כלי הטיס הבלתי מאוישים, "ווטשקיפר", נעשה במפעל שהוקם בממלכה המאוחדת על ידי חברה משותפת לתאלס ולאלביט מערכות הישראלית שהוקמה לצורך התוכנית.
אלבר פר, המועסק בחברה, קיבל פרס נובל לפיזיקה בשנת 2007.
חברת דאסו תעופה רכשה ב-2009 את חלקה של אלקטל-לוסנט וכעת היא בעלת 25.90% מהונה של קבוצת תאלס.
באוקטובר 2015, חברת פלסן סאסא הישראלית, המתמחה במיגון כלי רכב, וחברת תאלס, נבחרו לספק 1,100 כלי רכב ממוגנים לצבא אוסטרליה בעסקה ששווייה 1.3 מיליארד דולר.


== מבנה ארגוני ==
חברת תאלס כוללת חמש חטיבות:
חטיבת מערכות תעופה
חטיבת מערכות חלל
חטיבת אלקטרוניקה צבאית
חטיבת מערכות תחבורה
חטיבת מערכות אבטחה


== ראו גם ==
ווטשקיפר - חברה משותפת לתאלס ולאלביט מערכות


== קישורים חיצוניים ==

אתר קבוצת תאלס


== הערות שוליים ==