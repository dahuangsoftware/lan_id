רבי אַבְטַלְיוֹן מִמּוֹדֵנָה (Ottaviano; ה'רפ"ט, 1529 - ה'שע"א, 1611) היה ממנהיגי יהדות איטליה במאות ה-16 וה-17.


== ביוגרפיה ==
נולד לרב מרדכי (מרקו) ממודנה המתואר כ"גאון, רופא ושר", והיה תלמידו של המהר"ם מפאדובה.
במשך שנים הנהיג את קהילת יהודי בולוניה ומאוחר יותר עקר לפרארה. בתו פילביה נישאה לרב יהודה סלטארו מפאנו, מחבר "מקוה ישראל". אחיינו הרב יהודה אריה ממודנה כתב עליו כי "הפליא לעשות בחיבורים ובחכמות, הן בתורה הן בתלמוד והן בחיצוניות. אין ערוך אליו בדורו". רבי עזריה מן האדומים למד אצלו בפרארה ומזכיר אותו רבות בספרו הגדול "מאור עיניים". לדברי רי"א ממודנה: "רוב הספר ההוא קמח שטחן בריחים של דודי מהר"ר אבטליון".
בשנת ה'שמ"א (1581), על רקע עלילה על התלמוד הבבלי, היה שליח קהילות איטליה לאפיפיור גרגוריוס השלושה עשר ונפגש עמו מספר פעמים. סופר כי נאם לפני מועצת חשמנים במשך שעתיים בלטינית שוטפת, הגן על התלמוד והשיג את מבוקשו בביטול צו שעמד לצאת נגדו. בשנת ה'שס"ד (1604) היה מעורב בפרשיית המקווה ברוויגו שהעסיקה את העולם הרבני באיטליה, תשובתו ההלכתית בנושא זה נדפסה בספר "פלגי מים" הסוקר את הפרשה.
הניח אחריו לפחות עשרה פיוטים, שלא נדפסו.


== קישורים חיצוניים ==
שמואל יוסף פין, ‏הערך "הר"ר אבטליון בן הגאון הרופא השר ר' מרדכי ממודינא", בתוך: כנסת ישראל, ורשה תרמ"ז, עמ' 4–5, באתר HebrewBooks
יהודה אריה ממודנה, ‏חיי יהודה, אוטוביוגרפיה בעריכת אברהם כהנא, קיוב תרע"ב. עמ' 11 ואילך, באתר HebrewBooks
הרב נפתלי יעקב הכהן, "מוהר"ר אבטליון די מודינא הרופא", אוצר הגדולים אלופי יעקב, חיפה, תשכ"ז-תש"ל, חלק ב, באתר HebrewBooks
דוד הלחמי, ‏רבי אבטליון (ברבי מרדכי הרופא) ממודינה, ערכו בספר "חכמי ישראל", תל אביב תשי"ח, באתר אוצר החכמה (הצפייה בעמוד זה מוגבלת למנויים בתשלום בלבד)
אבטליון (אוטביאנו) בן מרדכי (מרקו) ממודנה, במהדורת 1901–1906 של ה-Jewish Encyclopedia (באנגלית)


== הערות שוליים ==