קובי מידן (נולד בנתניה ב-27 באפריל 1958 בשם "יעקב יחיאל מנדלבוים"), מנחה טלוויזיה, מתרגם, מדבב, קריין ושדרן רדיו ישראלי.


== ביוגרפיה ==
את דרכו בתקשורת החל מידן במסגרת גלי צה"ל בשנת 1976. הוא הגיש את המצעד הלועזי בתחנה והיה בין צוות המגישים הראשונים של התוכנית "נכון לעכשיו". לאלבום הבכורה של להקת תיסלם, רדיו חזק (1981), כתב את השירים "תפסיק לכוון אלי", ו"מעשנים ביחד". לאחר עזיבתו את הרדיו עבר לטלוויזיה והנחה את תוכנית הטלוויזיה של הטלוויזיה החינוכית "רואים 6/6" לצד ארז טל ומרב מיכאלי לאחר מכן הנחה את "מצב הרוח" בערוץ הראשון לצד כרמית גיא.
השתתף בתוכנית הסאטירה הישראלית "העולם הערב" ששודרה בערוץ 2 הנסיוני בין השנים 1990–1993.
שב לרדיו בשנת 1993 וחזר להגיש את "נכון לעכשיו" במקום רפי רשף. לימים הצטרף אליו אברי גלעד והשניים הגישו את התוכנית עד שנת 1998.
בשנות התשעים השתתף בדיבוב סדרות מצוירות שונות כגון גברת פלפלת (שם דיבב את מר פלפל) וטאו טאו.
בשנת 1996 החל להנחות את תוכנית הראיונות "פגישה לילית" בערוץ 2 תחת זכיינית השידור טלעד. התוכנית נחלה הצלחה, ושודרה במשך תשע עונות עד שנת 2005. במהלך עונות התוכנית ראיין מידן דמויות מוכרות רבות בחברה הישראלית. כמו כן זכור ראיון בלעדי של מידן עם השחקנית ג'יין פונדה בשנת 2002. בשנת 1999 הנחה יחד עם אברי גלעד את תוכנית הבידור "אברהם ויעקב", אשר כללה פינה קומית קבועה של אבי גרייניק ועידן אלתרמן. התוכנית נחלה הצלחה ושודרה עד שנת 2000.
בשנת 2004 החל מידן להנחות סדרת ספיישלים בערוץ השני תחת הכותרת "המבחן של ישראל". במהלך התוכניות בחנה התוכנית את הצופים בבית סביב נושאים כמו תחבורה, אינטליגנציה וידע בנושאי מדינת ישראל. לצד מידן הנחו בדרנים כמו רמי ורד ושלום אסייג, והשתתפו במבחנים דמויות מוכרות.
בשנת 2006 החל להנחות את תוכנית הבוקר של ערוץ 10 "כל בוקר" לצד לינוי בר-גפן, ובמקביל, הנחה וערך את "הבטחנו זה לזו", סדרת תעודה שעסקה בתופעת הגירושין.
החל מיוני 2010 ועד ליוני 2014 הגיש את תוכנית הראיונות "אנשים בלילה" בגלי צה"ל, עליה זכה בפרס מפקד גלי צה"ל לשנת 2011. בדצמבר של אותה שנה החל להנחות את תוכנית הראיונות "חוצה ישראל" בטלוויזיה החינוכית, לאחר פרישתו של רינו צרור.
קובי מידן משמש כמרצה ב"אסכולות" במגוון תחומי דעת.
מידן שימש כקריין בסדרת התעודה "כוכב האדם".
בעשור השני של המאה ה-21, מידן עוסק גם בקריינות לפרסומות ובנוסף, מלמד ומעביר את סדנת הריאיון הרדיופוני בבית הספר לעיתונאות "כותרת".
מידן נשוי לתמר, אשת מחול ובתה של הרקדנית והכוריאוגרפית רנה שיינפלד, ואב לבת ולבן.


== ספריו ==
ספר הכמיהה, מאת לאונרד כהן, תרגום מאנגלית - קובי מידן, כנרת זמורה ביתן 2007
הגביהו את קורת הגג, נגרים, סימור - הקדמה, מאת ג'רום דייוויד סלינג'ר, מאנגלית - קובי מידן, מחברות לספרות, אור יהודה, 2006
בית חרושת לשירים, מאת קובי מידן, איורים - דוד פולונסקי, זמורה ביתן 2003


== קישורים חיצוניים ==
קובי מידן, ב"לקסיקון הספרות העברית החדשה"
 קובי מידן, במסד הנתונים הקולנועיים IMDb (באנגלית)

מאיה לוינטר, אומנות הריאיון של קובי מידן, באתר אפוק טיימס, 19 במאי 2013
לי-אור אברבך, ‏קובי מידן: "היו שנים של הדרת מזרחים שהייתי שותף לה", באתר גלובס, 20 בפברואר 2014


== הערות שוליים ==