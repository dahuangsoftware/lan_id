שולמית (שולה) קישיק-כהן (1917 - 21 במאי 2017) הייתה יקירת העיר ירושלים וזוכת מדליית דונה גרציה. הייתה מרגלת של ישראל בלבנון ופעלה למען העלאת יהודים מארצות ערב.


== חייה ==
קישיק-כהן נולדה בארגנטינה, עלתה בילדותה לארץ ישראל וגדלה בשכונת "מקור ברוך" בירושלים. היא למדה בבית הספר לבנות "אוולינה דה רוטשילד". בגיל 16 השיאו אותה הוריה לסוחר יהודי-לבנוני בשם ז'וזף ומאז גרה בוואדי אבו ג'מיל, הרובע היהודי בביירות.
בביירות החלה בפעילות בקהילה היהודית המקומית ואף יצרה קשרים עם השלטונות. במשך כל שהייתה בלבנון העלתה יהודים לישראל מתחת לאפם של השלטונות הלבנונים. בראשית מלחמת העצמאות, העבירה למפקדת ההגנה במטולה מידע שהגיע לידיה על ההיערכות של צבא ההצלה למלחמה בישראל. לאחר מכן המשיכה בפעולות הריגול, ללא ידיעת בני משפחתה, וכן סייעה בפעילות של העלאת יהודי לבנון וארצות ערב נוספות לישראל. במשך השנים 1947–1961 העבירה מידע מודיעיני מסוריה ומלבנון לישראל.
בתחילת התנדבותה למען מדינת ישראל, שלחה את שני בניה המבוגרים יותר (בני 7 ו-9) לישראל. ב-1961 נעצרה קישיק-כהן. היא עונתה ונשפטה למוות; בערעור מאוחר יותר הומתק עונשה לשבע שנות מאסר. גם בעלה נאסר, והואשם כי ידע על פעילותה של אשתו. בעקבות מלחמת ששת הימים, שוחררה במסגרת עסקת חילופי שבויים. גם את משפחתה הנותרת הבריחו לישראל דרך קפריסין. בישראל קיבלו את פניה, אמה (אביה נפטר שנים קודם), אחיותיה ואחיה, ילדיה וגם אנשי צבא. מאז שובה לישראל היא התגוררה בירושלים.
המרכז למורשת המודיעין (מל"מ) הפיק סרט באורך 30 דקות בשם "מסייה שולה" על פעילותה. סרט זה מוקרן למבקרים במרכז. ב-1992 העניק לה המרכז את אות יקיר הסתר. ביום העצמאות ה-59 של מדינת ישראל נבחרה להשיא משואה ובשנת ה'תש"ע (2010) הוענק לה תואר יקיר ירושלים.
בנובמבר 2011 זכתה לאות המופת ולמדליית דונה גרציה.
לקישיק-כהן היו שבעה ילדים. בנה יצחק לבנון הוא דיפלומט ישראלי שהיה שגריר ישראל במצרים. בן נוסף הוא דוד קישיק-כהן, לשעבר בכיר במנהל האזרחי
נפטרה ב־21 במאי 2017, כ"ה באייר ה'תשע"ז.


== לקריאה נוספת ==
אביעזר גולן, דני פנקס, שם צופן: הפנינה, (תל אביב) : זמורה, ביתן, מודן, (תש"ם 1980) ‬
עזרא יכין (אלנקם), שירת השולמית - סיפורה של מרגלת ציונית, ירושלים תש"ס


== קישורים חיצוניים ==
שולמית קישיק כהן באתר המרכז למורשת המודיעין
סיפורה של שולמית כהן, באתר יוטיוב
בגיא צלמוות, מתוך הספר "שירת השולמית" על חייה של שולמית כהן, מאת עזרא יכין
שולה כהן מרגלת המוסד מספרת על אלי כהן
איתמר אייכנר, הלכה לעולמה המרגלת הישראלית בלבנון, באתר ynet, 22 במאי 2017
עופר אדרת, שם צופן "הפנינה" | "סבתא ג'יימס בונד": המרגלת הציונית בלבנון, באתר הארץ, 25 במאי 2017


== הערות שוליים ==