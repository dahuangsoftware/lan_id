בזה נבבה (נולד ב-20 בדצמבר 1983) הוא אצן ישראלי עיוור.


== חייו ==
נבבה נולד באתיופיה, עיוור מלידה. אביו, שראה שנולד לו ילד עיוור, נבהל ועזב את אמו של נבבה. נבבה עלה לישראל בגיל 7. הוא גר עם אמו בצפת ולאחר מכן למד בירושלים בבית חינוך עיוורים. לאחר שסיים את לימודי התיכון למד טכנאות קול ובזה הוא עוסק לפרנסתו.
נבבה החל לעסוק בספורט דרך עמותת אתגרים בירושלים. תחילת דרכו הייתה ברכיבה על אופני טנדם (אופניים לשני רוכבים). בהמשך החל להתאמן בריצות ארוכות, בהתחלה בליווי מתנדבים בלבד, ובהמשך גם בליווי מאמן ריצה מקצועי.
בזה רץ בליווי מתנדב כאשר השניים קשורים זה לזה במותן או בפרק היד. באפריל 2007 התמודד בזה במרתון רוטרדאם מתוך מטרה לעמוד בקריטריון האולימפי לקראת אולימפיאדת בייג'ינג. בשל תנאי מזג אוויר קשים פרשו רבים מקרב משתתפי המרתון. בזה סיים את המירוץ במקום הראשון, ב-3:22 שעות, 4 דקות יותר מהמינימום האולימפי. מכיוון שמועד זה היה ההזדמנות האחרונה לעבור את דרישות המינימום לאולימפיאדה זו, ותנאי מזג האוויר הקיצוניים לא ניתנו להשוואה הוגנת, בזה ערער לוועד האולימפי פעמים רבות, ואפילו לבית המשפט הבינלאומי בהאג, כדי שיאפשרו לו לעמוד בקריטריון פעם נוספת. לבסוף הצליח בזה להשיג הזדמנות נוספת לעמוד בקריטריון, ובאוקטובר 2007 השתתף בזה נבבה במרתון אמסטרדם. הוא הגיע ראשון בין הרצים העיוורים ואף השיג את המינימום האולימפי לאולימפיאדת בייג'ינג כשחצה את קו הסיום לאחר 3 שעות ו-15 דקות, 5 דקות מהר מהמינימום. עם בזה רצו עופר בן דור ובנו גיא בן דור, מתנדבי אתגרים. באולימפיאדת בייג'ינג הגיע למקום החמישי, כאצן העיוור הכי מהיר בעולם מתוך אלפי אצנים עיוורים. את קו הסיום חצה בזה לבדו, כשהוא מקבל הנחיות בעל פה מן המתנדב שליווה אותו.
כיום, בזה עוסק בהוראת ספורט והנחלתו לנוער בתיכון "מור מטרו- ווסט רעננה".


== הופעות מתוקשרות ==
בזה השתתף ב-2004 כדוגמן בתצוגת אופנה תחת הכותרת "אני נכה וסקסי", ששילבה דוגמנים מקצועיים ודוגמנים נכים. כמו כן השתתף בסרטון פרסומת לבנק הפועלים העוסק במעורבות בקהילה ומציג ספורטאים חברי עמותת אתגרים.


== ראו גם ==
ספורט נכים


== קישורים חיצוניים ==
בזה נבבה - האתר הרשמי
"הגיבורים" שהשתתפו באירוע העשור, אתר אתגרים
אייל מרקוס, "תעצום עיניים ותרוץ" - סיפורו של רץ מרתון עיוור, באתר ynet, 14 באוקטובר 2006
עופר בן דור, מסתכלים לחלום בעיניים - בזה משיג קריטריון לביג'ין - טור אישי באתר shvoong
בזה חוצה את קו הסיום במרתון אמסטרדם - סרטון באתר RUNNER'S WORLD
קישור לפרסומת של בנק הפועלים בהשתתפות בזה נבבה
"עיוור עולה מאתיופיה ירוץ במרתון טבריה", אתר TAN
ראיון עם עופר בן דור, המאמן של בזה, באתר הפודקאסט "גיקונומי"