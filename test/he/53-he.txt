אלכסנדר סרגייביץ' גולובין (ברוסית: Александр Сергеевич Головин; נולד ב-30 במאי 1996 בקלטן שברוסיה) הוא כדורגלן רוסי המשחק בעמדת הקשר בקבוצת צסק"א מוסקבה מליגת העל הרוסית ובנבחרת רוסיה.


== קריירת מועדונים ==
בשנת 2012 הגיע גולובין למחלקת הנוער של צסק"א מוסקבה, לאחר שגדל במחלקות הנוער של DYuSSh קלטן ושל מטאלורג נובוקוזנצק. ב-24 בספטמבר 2014 ערך גולובין את הופעת הבכורה שלו במועדון, כששיחק 88 דקות בניצחון 2-1 על חימיק דזרז'ינסק במסגרת הגביע הרוסי. ב-14 במרץ 2015 ערך גולובין את הופעת הבכורה שלו במועדון, כשהחליף את ביברס נאתכו בדקה ה-72 בניצחון 4-0 על מורדוביה סראנסק במסגרת המחזור ה-19 בליגה. עד לסוף העונה ערך גולובין 7 הופעות ליגה.
בעונת 2015/2016, שהסתיימה באליפות של צסק"א מוסקבה, זכה גולובין לדקות משחק רבות יותר. ב-3 בנובמבר 2015 ערך גולובין את הופעת הבכורה שלו בליגת האלופות, כשנכנס כמחליף בדקה ה-75 בהפסד 1-0 למנצ'סטר יונייטד במסגרת המחזור הרביעי בשלב הבתים לעונת 2015/2016. ב-9 באפריל 2016 הבקיע גולובין את שער הבכורה שלו במועדון, שער בדקה ה-23 בניצחון 7-1 על מורדוביה סראנסק במסגרת המחזור ה-23 בליגה. ב-20 באפריל הבקיע גולובין צמד שערים בניצחון 3-1 על קרסנודאר במסגרת הגביע הרוסי. הוא ערך 17 הופעות ליגה בעונה זו.
את עונת 2016/2017 החל גולובין כשחקן הרכב במועדון. ב-23 ביולי 2016 נכנס גולובין כמחליף בדקה ה-61 בהפסד 1-0 לזניט סנקט פטרבורג במסגרת הסופר קאפ הרוסי.


== קריירה בינלאומית ==
גולובין זכה עם נבחרת רוסיה עד גיל 17 באליפות אירופה עד גיל 17 לשנת 2013, והשתתף איתה בגביע העולם עד גיל 17 באותה שנה. ב-7 ביוני 2015 ערך גולובין את הופעת הבכורה שלו בנבחרת רוסיה, כשהחליף את רומן שירוקוב בדקה ה-62 והבקיע את שער הבכורה שלו רבע שעה לאחר מכן בניצחון 4-2 על נבחרת בלארוס במשחק ידידות. גולובין היה חלק מסגל הנבחרת לטורניר יורו 2016, ושיחק בכל שלושת משחקי שלב הבתים, אותו לא עברה נבחרתו.


== תארים ==
צסק"א מוסקבה
אליפות רוסיה (1): 2015/2016
נבחרת רוסיה עד גיל 17
אליפות אירופה עד גיל 17 (1): 2013


== קישורים חיצוניים ==

פרופיל באתר פיפ"א
פרופיל באתר אופ"א
פרופיל באתר TransferMarkt
פרופיל באתר Soccerway
פרופיל באתר worldfootball.net
פרופיל באתר National Football Teams
פרופיל באתר footballdatabase.eu