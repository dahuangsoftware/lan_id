שנקר - הנדסה. עיצוב. אמנות (מקוצר לרוב ל"שנקר") היא מכללה אקדמית הממוקמת ברמת גן ומיועדת להכשרת כוח אדם אקדמי בתחום ההנדסה, העיצוב והאמנות, וכן למתן שירותים לתעשיות מתקדמות בפיתוח ובמחקר.
בית הספר נוסד בשנת 1970 לשם הכשרת עובדים מקצועיים לתעשייה בישראל. הוא נקרא על שם אריה שנקר, מחלוצי תעשיית הטקסטיל בארץ. המוסד כולל פקולטה להנדסה ופקולטה לעיצוב וכן מחלקה לאמנות רב-תחומית. שנקר מפעיל מחלקה ללימודי חוץ, המקיימת מגוון קורסים ומסלולי לימודי תעודה, רובם בנושאים הקשורים לעיצוב ולאופנה. בית הספר מפעיל מספר מכוני ומרכזי מחקר, ביניהם מרכז כתר פלסטיק לדיגום דיגיטלי, מכון שנקר לחקר העיצוב ומעבדה לבדיקות טקסטיליות.
בחסות בית הספר, בשיתוף מה"ט ומשרד התעשייה והמסחר, פועל בית הספר להנדסאים "שנקר - בית ספר להנדסאים". בית הספר להנדסאים ממוקם בתל אביב, מחוץ לקמפוס שנקר ברמת גן.
בשנת 2010, נבחר בית הספר למקום ה-15 ברשימת "50 בתי הספר לאופנה הטובים בעולם" של המגזין Fashionista.


== עבר והווה ==
ראשיתה של שנקר היא בהמלצה על הקמת מכללה לצורכי הכשרת כוח אדם אקדמי, עבור תעשיית הטקסטיל בארץ, על ידי ועדה מטעם משרד המסחר ותעשייה. הקמת הבסיס לפעילות המכללה בוצעה באמצעות אנשי אקדמיה ותעשיינים. אנשי אקדמיה ומהנדסים המומחים בתחום הטקסטיל גויסו ועלו ארצה מארצות הברית לצורך הקמת המכללה. נשיא המכללה הראשון היה ד"ר נתן בראון.
בשנת 1970 פתחה המכללה את שעריה. מגמות הלימוד בזמן פתיחת המכללה היו: טכנולוגיה טקסטילית, ניהול הייצור, ניהול ושיווק, עיצוב אופנה ועיצוב טקסטיל. מסלולי הלימוד שהתקיימו היו מסלול לתואר הנדסאי, מטעם מה"ט, ומסלול לתואר "בוגר" מטעם המועצה להשכלה גבוהה של העיר ניו יורק. המכללה הוקמה ברמת גן, בבניין ששימש עד לסגירתו, כשנה קודם לכן, כתיכון מקצועי של רשת אורט.
בשנותיה הראשונות של המכללה היא תוקצבה על ידי קרן האגרה לחינוך ומחקר בטקסטיל, אשר פעלה במסגרת משרד התעשייה והמסחר. כספי הקרן הגיעו מאגרה שהוטלה על תעשיני הטקסטיל בארץ. עובדה היוותה את הבסיס לקשר של תעשיית הטקסטיל בישראל אל שנקר. כמו כן, תעשינים רבים כיהנו בחבר הנאמנים של שנקר בתקופה זו.
בשנת 1977 קיבלה המכללה הכרה כמוסד להשכלה גבוהה. בשנת 1983 הפכה שנקר למתוקצבת על ידי המועצה להשכלה גבוהה וכל מחלקות הלימוד במכללה הפכו למוכרות על ידה. לבוגרי מחלקות העיצוב הוענק התואר B.Des ובוגרי מחלקות ההנדסה הוענק התואר B.Tech.
בשנת 1988 הוקם בקמפוס המכללה בניין חדש, בו שוכנו ספרית שנקר וארכיון תלבושות וטקסטיל.
במהלך שנות התשעים החלה מגמת עולמית של מעבר תחום יצור הטקסטיל אל מדינות מזרח אירופה ומזרח אסיה. הנהלת המכללה החליטה כי יש להרחיב את תחומי הפעילות שלה בהתאם לכך. העקרון המנחה היה התרחבות לתחומים בהם עוסקת התעשייה בישראל. התחום הראשון אליו התרחבה המכללה היה הנדסת פלסטיקה, בשנת 1995. בשנת 1998 קיבל החוג אישור על ידי המועצה להשכלה גבוהה.
בשנת 2000 שינתה המכללה את שמה המקורי "שנקר" ל"שנקר - בי"ס גבוה להנדסה ולעיצוב". מחלקות העיצוב אוגדו תחת הפקולטה לעיצוב ומחלקות ההנדסה תחת הפקולטה להנדסה.
בשנת 2001 נחנך בניין חדש, על שם מיטשל, בקמפוס המכללה. בשנת 2004 קיבלה המכללה אישור על ידי המועצה להשכלה גבוהה להעניק תואר בוגר במדעים, B.Sc., לבוגרי הפקולטה להנדסה. כמו כן, נפתחה המחלקה לאמנות רב-תחומית.
בשנת הלימודים תש"ע (2010), נחנכה במכללה תוכנית לימודים המעניקה לבוגריה את התואר מוסמך במדעים, M.Sc., בהנדסת פלסטיקה. תוכנית זו הייתה התוכנית הראשונה במכללה לתואר שני. על פי המועצה להשכלה גבוהה, נמצאת התוכנית במצב של הסמכה קבועה.
בסמסטר ב' של שנת הלימודים 2012 (תשע"ב) החלו הלימודים במסלול לתואר מוסמך בעיצוב, M.Des.. במהלך שנת הלימודים שונה שמה של הפקולטה לעיצוב לשם "הפקולטה לעיצוב ע"ש עזריאלי".
בשנקר לומדים כ 2,400 סטודנטים בפקולטות לעיצוב ולהנדסה. בנוסף, תלמידים נוספים לומדים בשנקר במסגרת המחלקה ללימודי חוץ.


=== אגודת הסטודנטים ===
אגודת הסטודנטים שנקר הוא גוף עצמאי, אשר נוסד כדי לפעול למען הסטודנטים בשנקר במישורים האקדמיים, החומריים והתרבותיים, וכדי לייצג את הסטודנטים בפני מוסדות שנקר וכלפי חוץ. האגודה חברה בהתאחדות הסטודנטים בישראל.


=== ארגון בוגרים ===
ארגון בוגרי שנקר הוא עמותה שהוקמה בראשית 2009 ופועלת כגוף עצמאי. ארגון הבוגרים משמש כנציגם של בוגרי שנקר, וחזונו ליצור מארג של הזדמנויות לקידום הבוגרים לדורותיהם, והצבתם בחזית האקדמיה, כמו כן בחזית התעשייה הישראלית והגלובלית.


== הקמפוס ==
הקמפוס הראשי של המכללה ברמת גן מכיל שני בנינים עיקריים: הבניין על שם פרנסס ודייויד פרניק, הוא הבניין הראשון בו שנקר פעלה, עוד כאשר בית הספר הוקם בשנת 1970. קודם לכן שימש המבנה כבניין תיכון אורט. ב-1990, נקרא שמו של הבניין לכבודם של בני הזוג פרניק. הבניין השני הוא על שם אדוארד ואנה מיטשל ונחנך בשנת 2002. הוא נבנה בסיוע קרן מיטשל, משפחת לורבר ואיגוד התעשיינים בישראל. גובהו שבע קומות ומספר קומות תת-קרקעיות, מכיל כיתות וחדרי סמינר לעיצוב ולהנדסה.
הבניין לאמנות רב-תחומית נמצא מחוץ לקמפוס הראשי של שנקר וממוקם בסמוך למתחם בורסת היהלומים ברמת גן, כ-800 מטרים לערך מהקמפוס הראשי של המכללה. הבניין שימש בעבר את חברת עלית.


== הפקולטות, מחלקות הלימוד ויחידות שונות ==


=== הפקולטות ומחלקות הלימוד ===

הפקולטה להנדסה (מעניקה תואר בוגר במדעים .B.Sc. ומוסמך במדעים M.Sc.)
המחלקה להנדסה כימית
המחלקה להנדסת אלקטרוניקה
המחלקה להנדסת פלסטיקה
המחלקה להנדסת תוכנה
המחלקה להנדסת תעשייה וניהול

הפקולטה לעיצוב ע"ש עזריאלי (מעניקה תואר בוגר בעיצוב .B.Des ומוסמך בעיצוב M.Des.)
המחלקה לעיצוב אופנה
המחלקה לעיצוב טקסטיל
המחלקה לעיצוב פנים-מבנה וסביבה
המחלקה לעיצוב תכשיטים
המחלקה לעיצוב תעשייתי
המחלקה לתקשורת חזותית

המחלקה לאמנות רב-תחומית (מעניקה תואר בוגר B.F.A)
המחלקה ללימודי חוץ


=== מכוני המחקר ומתקנים אחרים ===
מכוני מחקר
הארכיון לטקסטיל ולאופנה ע"ש רוז
מרכז אדלשטיין למחקר וניתוח טקסטילים עתיקים
המרכז למחקר בחומרים רפואיים על שם ג'ו ויינשטיין
המעבדה לבדיקות טקסטיליות
מכון שנקר לחקר העיצוב
מרכז כתר פלסטיק לדיגום דיגיטלי
מכון לטכנולוגיות ועיצוב ירוקים

מתקנים שונים
פורום שנקר לחברה ותרבות
מעבדה לאוטומציה ו-CIM
הספרייה ע"ש ברנשטיין


== בוגרים מפורסמים ==
אלבר אלבז
קובי הלפרין
נעמה בצלאל


== קישורים חיצוניים ==
 אתר האינטרנט הרשמי של שנקר - בית ספר גבוה להנדסה ולעיצוב
המחלקה ללימודי חוץ של שנקר
שנקר הנדסאים - אתר האינטרנט של בית ספר להנדסאים במכללה


== הערות שוליים ==