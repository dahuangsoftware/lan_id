מנחם טוקר (נולד בשנת 1975) הוא שדרן רדיו וטלוויזיה ומנחה אירועים חרדי-מודרני ישראלי.


== ביוגרפיה ==
נולד בהולנד לאב יליד ארצות הברית ולאם ילידת הולנד. בני משפחת סבו הם מוותיקי ישיבת חברון. גדל בשכונת בית וגן בירושלים ולמד בישיבות מעלות חיים (מעוז חיל) ומיר.
תחילת הקריירה שלו הייתה בערוץ 7, אליו הגיע על ידי קובי סלע, שם שידר בכל מוצאי שבת תוכנית בשם "מוצ"ש חסידי חי". לאחר שנתיים עבר לשדר ברדיו קול חי את "מוצ"ש חסידי חי" ואת "סמול טוקר", תוכנית יומית שכללה שעשועונים וחידות. טוקר נתן במה ראשונה לאמנים חסידיים בלתי מוכרים. אחרי שמונה שנים פוטר מהתחנה.
לאחר 8 חודשים חזר לשדר את מוצ"ש חסידי חי, הפעם ברדיו ירושלים, שם שידר 3 שנים. ברדיו תל אביב שידר תוכנית זוגית עם קובי סלע. במקביל הוציא במשך עשור תקליטור לצפייה במחשב הביתי שנקרא בתחילה "חסידישקייט" ובהמשך "סידיש", בשיתוף קובי סלע.
ב-2011 חזר לשדר תוכנית יומית "טוקר fm" ברדיו גלי ישראל.
ב-2012 שב לשדר ברדיו קול חי בתוכנית "מוצש חי" שבה הוא מארח זמרים חסידיים. בשאר ימות השבוע הוא מגיש את התוכנית "זמן אויר" שבה הוא מראיין ומשמיע שירים.
בין השנים 2012 - 2014 הנחה את התוכנית "באים לשבת" בערוץ 2. בהמשך הגיש את התוכניות "טוקר בצהריים" ו"טוקר בשישי" באותו ערוץ.
בשנת 2011 קיים טוקר שיחה בשידור חי באמצעות הטלפון עם בתו בת ה-12 של המשנה לפרקליט המדינה שי ניצן. בעקבות המקרה הוגשו מספר תלונות לרשות השנייה, בין השאר מטעם המועצה לשלום הילד.
משנת 2015 מנחה טוקר תוכנית אירוח שבועית בערוץ 2.
במקביל מנהל טוקר תחנת רדיו אינטרנטית המשדרת מוזיקה חסידית ברצף. לדבריו "החלום הרדיופוני שלי היה ונשאר מאז ומעולם רדיו 24 שעות של מוזיקה חסידית". כמו כן הוא מנחה אירועים והופעות מוזיקליות. הוא הוביל תחרויות ריאליטי: "הקול הבא", "בדרך לרכב", "קול הנערים", "רצים לדירה" ועוד.
נשוי ליעל לבית שניידר, ואב לשישה. מתגורר בגבעת זאב. אחיו הוא היחצ"ן ירח טוקר.


== קישורים חיצוניים ==
טוקר FM אתר הרדיו של טוקר
עוז רוזנברג, שדר הרדיו מנחם טוקר: "הייתי מראיין שוב את הבת של שי ניצן", באתר nrg‏, 2 באוגוסט 2011
עפרה לקס, ‏עניין אישי - בגליון השבוע, באתר בשבע - ערוץ 7, 27 בספטמבר 2012
חיים גריידינגר, טוקר שואו: מנחם טוקר עובר לטלוויזיה, באתר nrg‏, 17 באוקטובר 2012
נתנאל לייפר, ‏טוקר: "היועצים של אריה דרעי טועים, זה טירוף", באתר כיכר השבת, 04 בנובמבר 2016


== הערות שוליים ==