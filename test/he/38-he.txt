תומאס ינס אובה דול (בגרמנית: Thomas Jens Uwe Doll, נולד ב-9 באפריל 1966 במאלכין שבגרמניה המזרחית) הוא כדורגלן עבר גרמני ומאמנה של קבוצת פרנצוורוש מליגת העל ההונגרית. לדול הייתה קריירה ענפה כשחקן בעמדת הקשר ההתקפי הן בליגת העל המזרח גרמנית והן בליגת הבונדסליגה ובליגת הסרייה א', והוא שיחק הן בנבחרת גרמניה המזרחית והן בנבחרת גרמניה, עמה השתתף ביורו 1992. כמאמן דול אימן את המבורג ואת בורוסיה דורטמונד.


== קריירת מועדונים ==
דול שיחק כנער בגרמניה המזרחית במועדון לוקומוטיב מאלכין, ובשנת 1979, כאשר היה בן 13, עבר להנזה רוסטוק. בשנת 1983 עבר דול לקבוצה הבוגרת של הנזה רוסטוק, ששיחקה אז בליגת העל המזרח גרמנית. דול הציג יכולת טובה, וערך 47 הופעות במהלך שלוש עונות בהנזה רוסטוק. בשנת 1986 הצטרף דול לדינמו ברלין, המועדון ששלט ללא עוררין באותה תקופה בליגת העל המזרח גרמנית. דול שיתף פעולה בהתקפת דינמו ברלין עם אנדראס תום, וזכה עם המועדון בשתי אליפויות ובשני גביעים, כשהוא מבקיע 39 שערי ליגה ב-99 הופעות.
עם איחוד גרמניה והאפשרות לשחק בחלק המערבי של גרמניה, הפך דול לאחד השחקנים המבוקשים מגרמניה המזרחית לשעבר בקבוצות הבכירות של הבונדסליגה, ובשנת 1990 חתם בהמבורג ביחד עם חברו לדינמו ברלין, פרנק רוהדה. דול שיחק היטב בהמבורג במשך עונה אחת וסיים עם הקבוצה במקום החמישי, ובשנת 1991 חתם בלאציו, ששילמה עבורו 15 מיליון מארק גרמני להמבורג. דול שיחק בלאציו במשך שתי עונות וחצי, אך לא הגיע להישגים משמעותיים עם המועדון, והבקיע תשעה שערים ב-64 הופעות.
בפגרת החורף של עונת 1993/94 חתם דול באיינטרכט פרנקפורט, שם שיתף פעולה בהתקפה עם יאן פורטוק, טוני יבואה וג'יי ג'יי אוקוצ'ה, אך לא הצליח להביא את יכולתו לידי ביטוי משום שהרבה לסבול מפציעות, וערך 28 הופעות ליגה בלבד במשך שנתיים וחצי, שבהן הבקיע ארבעה שערים, ובעונתו האחרונה במועדון, 1995/96, אף ירד ליגה עם פרנקפורט, שהייתה באותן שנים חברה קבועה בצמרת הכדורגל הגרמני. בעונת 1996/97 שיחק דול בבארי מהסרייה א' האיטלקית, וסיים עמה במקום ה-12. דול נשאר בבארי גם במחצית הראשונה של עונת 1997/98, ובפגרת החורף עבר להמבורג, שם שיחק שלוש עונות, אך עקב ריבוי פציעות ערך רק 41 הופעות, ובשנת 2001 נאלץ לפרוש ממשחק פעיל.


== קריירה בינלאומית ==
דול ערך 29 הופעות והבקיע שבעה שערים במדי נבחרת גרמניה המזרחית. ההופעה הראשונה של דול במדי גרמניה המזרחית נערכה במרץ 1986, בהפסד 2-0 לנבחרת יוון. דול השתתף עם נבחרת גרמניה המזרחית במוקדמות יורו 1988 ובמוקדמות מונדיאל 1990, אך נבחרתו כשלה להעפיל לשני הטורנירים. נוסף על הופעותיו של דול במדי נבחרת גרמניה המזרחית הבוגרת, הוא ערך גם 14 הופעות במדי נבחרת גרמניה המזרחית האולימפית, בהן הבקיע שני שערים.
לאחר איחוד גרמניה, עבר דול לשחק בנבחרת גרמניה המאוחדת, ורשם במדיה 18 הופעות, שבהן הבקיע שער אחד. דול השתתף עם נבחרת גרמניה ביורו 1992, בו פתח במשחק אחד מול נבחרת חבר העמים, ונכנס כמחליף בשלושה משחקים אחרים, לרבות משחק הגמר, בו נוצחה נבחרת גרמניה באופן מפתיע בתוצאה 2-0 על ידי נבחרת דנמרק. דול החליף במשחק זה את מתיאס זאמר, אך לא הצליח להביא למפנה. במרץ 1993 ערך דול את הופעתו האחרונה במדי נבחרת גרמניה, בניצחון 1-0 על נבחרת סקוטלנד.


== קריירת אימון ==
לאחר פרישתו ממשחק פעיל, דול הצטרף לצוות האימון של המבורג, ותחילה אימן קבוצות נוער ואת קבוצת המילואים. באוקטובר 2004 מונה דול כמאמן הקבוצה הבכירה של המבורג, במקומו של קלאוס טופמולר שהתחיל את עונת 2004/05 בצליעה ופוטר. בתום עונת 2004/05, הציל דול את הקבוצה מירידה לבונדסליגה השנייה, וזכה בגביע האינטרטוטו, והצלחתו במועדון אף זיכתה אותו בתואר איש השנה בכדורגל הגרמני של המגזין קיקר לשנת 2005. בעונת 2005/06 דול והמבורג סיימו את הבונדסליגה במקום השלישי לאחר הצגת יכולת מצוינת, והשיגו מקום בליגת האלופות לעונת 2006/07. עם זאת, המבורג ודול כשלו בליגת האלופות והשיגו ניצחון בודד בשלב הבתים, ואף בבונדסליגה הקבוצה לא הצליחה לשחזר את היכולת מהעונה הקודמת, ודול פוטר מהמועדון בפברואר 2007. כחודש לאחר פיטוריו מהמבורג, חתם דול כמאמן בבורוסיה דורטמונד, במקום יורגן רובר שהתפטר. דול נשאר בדורטמונד עד לתום עונת 2007/08, אז עזב את המועדון, לאחר שסיים במקום ה-13 בבונדסליגה. לאחר מכן אימן דול את גנצ'לרבירליגי הטורקית ואל-הילאל הסעודית, ממנה פוטר לאחר חצי שנת עבודה.
בדצמבר 2013 מונה דול כמאמן פרנצוורוש ההונגרית. בעונתו הראשונה במועדון לא זכה בתארים, אך נבחר כמאמן של נבחרת העונה, כמו גם בשתי העונות הבאות. בעונתו השנייה במועדון, 2014/15, זכה דול עם פרנצוורוש בגביע ההונגרי, ובעונת 2015/16 זכה דול בדאבל, והוכתר כמאמן העונה בהונגריה מטעם התאחדות הכדורגל ההונגרית.


== תארים ==


=== כשחקן ===
עם דינמו ברלין:
אליפות ליגת העל המזרח-גרמנית (2): 1986/87, 1987/88
הגביע המזרח גרמני (2): 1987/88, 1988/89


=== כמאמן ===
עם פרנצוורוש:
אליפות ליגת העל ההונגרית: 2015/16
הגביע ההונגרי (2): 2014/15, 2015/16
הסופר קאפ ההונגרי: 2015
גביע הליגה ההונגרית (2): 2012/13, 2014/15
מאמן העונה בהונגריה: 2016


== קישורים חיצוניים ==

פרופיל באתר Fussballdaten.de (בגרמנית)
פרופיל באתר worldfootball.net
פרופיל באתר National Football Teams
פרופיל באתר footballdatabase.eu
פרופיל המאמן באתר Soccerbase