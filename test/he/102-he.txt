"ההלכים הלבנים" (או "האחרים" בסדרת הספרים, באנגלית: "White Walkers", "וייט ווקרס") הם גזע בדיוני של יצורים דמויי-אנוש המופיעים בסדרת הספרים "שיר של אש ושל קרח" מאת ג'ורג' ר. ר. מרטין ובסדרת הטלוויזיה המצליחה "משחקי הכס". סביבת מגוריהם היא באזור הצפון המרוחק, באדמות החורף הנצחי מצפון לחומה.


== תיאור ==
ההלכים הלבנים מופיעים לראשונה בפרק הפרולוג של "משחקי הכס", הראשון בספרי הסדרה. הם מתוארים כ"גבוהים וצנומים" ובשרם "חיוור כמו חלב". לעיניהם גוון כחלחל, בהיר מאוד, בגופם זורם דם כחול-בהיר ועצמותיהם מבריקות כמו זכוכית חלבית. בסדרת הטלוויזיה בדרך כלל יש להם גם שיער ראש לבן, ולעתים הם גם עוטים זקן לבן. נוסף על אלה, הם לובשים שריון עדין מוסווה שצבעו משתנה בכל צעד שלהם.
בספרים, ההלכים הלבנים נחשבים ללוחמים מעולים והם אוחזים בחרבות גבישים דקות וחדות מאוד, שכאשר נועצים אותן הן מסוגלות לחדור דרך שריון טבעות כאילו היה משי. להב החרבות קר מאוד והוא מסוגל להקפיא להבים של חרבות אחרות ואפילו לנפץ להבי פלדה. כשנשאל מאיזה חומר החרבות עשויות, ענה מרטין:

ההלכים הלבנים ניחנים ביכולת מיוחדת של החייאת המתים והחזרתם כ"רפאים" (Wights). כדי למנוע מאדם מת (או בעל חיים מת) לחזור כרפא, יש לשרוף את גופתו. כל רפא שמוחזר על ידי ההלכים הלבנים מצורף באופן מיידי לצבא המתים, אך לא ברור אם ההלכים הלבנים יכולים לשלוט ברפאים באותו אופן שבו ווארגים יכולים לשלוט בבעל חיים.
בתחילת הספרים, ההלכים הלבנים נחשבים לאגדה ווסטרוזית בעולם של "שיר של אש ושל קרח" - קיומם לא הוכח מעולם. ישנן אגדות על הלכים אשר רוכבים על גוויות של חיות מתות כגון סוסים, דובים, זאבי בלהות, ממותות ועכבישי ענק. בהמשך סיפור ניתן תוקף לאגדות אלו כאשר לא פעם נראו ההלכים רוכבים על סוסים ולאחר מותו של ויסריון, אחד מדרקוניה של דאינריז טארגאריין בעונה השביעית של סדרת הטלוויזיה מלך הלילה רוכב עליו בעת שהוא מפיל את החומה.
להלכים הלבנים יש כמה נקודת תורפה מתועדות בטקסטים עתיקים שניתן להרוג אותם באמצעותן. הראשונה היא "זכוכית דרקון" (dragonglass), שיעילותה הוכחה כאשר סאמוול טארלי הצליח להרוג את אחד ההלכים באמצעותה בעת שהותקף מצפון לחומה. בנוסף, יש תיעוד בטקסטים לכך ש"פלדת דרקון" (dragonsteel) יכולה גם היא להרוג הלכים, אך אין לזה אזכור נוסף. יש החושבים שמדובר בפלדה ואליריאנית. כשמרטין נשאל אם פלדה ואליריאנית יכולה להרוג הלכים, ענה שבמשמר הלילה ישמחו לדעת גם כן. עוד ידוע שאש מפחידה אותם, אם כי לא פוגעת בהם.


== היסטוריה בדיונית ==


=== באירועים שקדמו לסדרת הספרים ===
לפי האגדה, מוצאם של ההלכים הלבנים באדמות החורף הנצחי, מצפון לחומה. הם פלשו לווסטרוז לפני ששת אלפים או שמונת אלפים שנים והביאו איתם חשכה וקור שנמשכו דור. תקופה זו זכתה לשם "הלילה הארוך" ובמהלכה ההלכים החזירו את המתים לחיים בתור רפאים כדי שיוכלו לשרתם. לבסוף, ההלכים הובסו ב"קרב על השחר" על ידי ילדי היער והאנשים הראשונים של משמר הלילה (שהיו בעבר אויבים), והתאחדו לנצח את ההלכים אחרי שלאחר שנוצרה ביניהם ברית בזכות "הגיבור האחרון".
אחרי המלחמה בנו האנשים הראשונים של משמר הלילה (או ראשוני האדם) ובראשותם בראנדון הבנאי את החומה שנועדה להגן על אנשי הממלכה בווסטרוז מפני איומי הצפון, ובראשם ההלכים. מאז הלילה הארוך, ההלכים הלבנים לא נראו והפכו לאגדות שמסופרות לילדים הקטנים לפני השינה. כך למשל, נאן הזקנה הרבתה לספר לבראן סטארק אגדות על ההלכים הלבנים ועל הלילה הארוך.
אחד הסיפורים המיוחסים להלכים הלבנים הוא על הלורד המפקד ה-13 של משמר הלילה שנישא לאישה עם עור חיוור ועיניים כחולות, שמגע ידה היה קר כקרח. תיאור זה תואם את התיאור של ההלכים הלבנים בספרים. על פי הסיפור, מפקד זה הוביל אותה ל"מבצר הלילה", אחד המבצרים על החומה, שם הכריז על עצמו כמלך ועליה כמלכה והכריח את אנשי המשמר לשרת אותם במשך 13 שנים עד שהודח בעקבות שיתוף פעולה בין בראנדון השובר, "מלך החורף" וז'יוראמון, "המלך שמעבר לחומה". לאחר שנודע שבמהלך תקופת מלכותו היה נוהג להקריב קורבנות לאחרים, שמו נאסר ונמחה מההיסטוריה. באגדות המאוחרות שמו נודע כ"מלך הלילה". אף על פי הדמיון בין מלך הלילה של הגרסה הטלוויזיונית ומלך הלילה ספרים, הדגיש מרטין שסביר להניח שלא מדובר באותם בני האדם, שכן סביר שמלך הלילה ספרים מת שנים ארוכות לפני התרחשות הסדרה.


=== בסדרת הספרים ===
ההופעה הראשונה של ההלכים לבנים בסדרה בפרק הפרולוג של "משחקי הכס", עת קבוצה של שלושה סיירים של משמר הלילה מותקפת על ידי לפחות חמישה הלכים. שניים מהסיירים מתים במתקפה, בעוד השלישי מצליח לברוח. בפרק הראשון של סדרת הטלוויזיה, הסיירים מותקפים על ידי רפאים, אך ניתן להבחין ברקע במספר הלכים (שלא לוקחים חלק ישיר במתקפה). בהמשך שני הספרים הראשונים (וכן בשתי העונות הראשונות של סדרת הטלוויזיה) אין התקלות ממשית בהלכים הלבנים, אך הם לעתים מאוזכרים.
אחרי שגופותיהם של שני חברים במשמר הלילה נמצאות במרחק קצר מהחומה, מחליט הלורד המפקד ג'אור מורמונט לצאת ולחקור מה קרה להם ומה האיום שניצב מולם מעבר לחומה. משלחת הסיור של המשמר בראשות מורמונט חונה במצודה של קראסטר, שם גילי, אחת מבנותיו-נשותיו מספרת לג'ון שלג שקראסטר נותן את התינוקות הזכרים שנולדים לו ל"אלי הקור". ג'ון שלג מסיק מדבריה שקראסטר מקריב את בניו להלכים הלבנים. בסדרת הטלוויזיה הדיאלוג בין גילי וג'ון לא מתקיים, וג'ון עוקב אחרי קראסטר ורואה שהוא מקריב את התינוק שזה עתה נולד לו להלכים הלבנים.
בספר השלישי, "סופת החרבות", נתקלים סאמוול טארלי, סמול פול וגרן בהלך לבן שרוכב על סוס-רפא שהיה שייך בעבר לאחד מחברי המשמר. גרן וסמול פול מתנפלים על ההלך בניסיון להרוג אותו ומצליחים להפיל את החרב שלו, אך פול נהרג. סאם מנצל את ההזדמנות ונועץ את זכוכית הדרקון שלו בהלך שמתחיל להתמוסס ובסופו של דבר מת. בסדרת הטלוויזיה סצנה מקבילה מתרחשת בסוף העונה השנייה, בעוד סאמוול, גרן ואדיסון טולט נתקלים בהלך ובקבוצה של רפאים ומנסים לברוח, בעוד סאמוול נשאר מאחור. ההלך חולף על פניו של סאם ומחליט לעזוב אותו לנפשו. בהמשך, סאם נתקל באותו ההלך שבא עבור תינוקה של גילי, אותם הציל אחרי הטבח במצודה של קראסטר. הוא מנסה לתקוף את ההלך עם החרב שלו, אך ההלך מעיף אותה ומתקדם עבור התינוק של גילי. סאם מנסה לדקור את ההלך בזכוכית הדרקון שלו וההלך מתפורר ומת.
בהמשך, מספר מאנס ריידר (המלך שמעבר לחומה) לג'ון שלג שהוא רוצה להעביר את האנשים החופשיים (הפראים) מעבר לחומה כדי להגן עליהם מפני ההלכים הלבנים והרפאים. סצנה שמופיעה בעונה הרביעית של סדרת הטלוויזיה מראה את אחד ההלכים מניח את התינוק האחרון שנולד לקראסטר על הקרח, עת ניגש אליו הלך אחר (שמתברר בהמשך כמלך הלילה), נוגע בו והפך אותו להלך לבן. סצנה זו מסתדרת עם האזהרה שגילי נתנה לסאם בזמן שברחו מהמצודה של קראסטר עם בנה - בקרוב יבואו הבנים של קראסטר עבור הבן שלה. גילי רומזת שהבנים של קראסטר הפכו להלכים לבנים.


=== בעיבוד הטלוויזיוני ===

השינוי העיקרי בין ההלכים הלבנים בסדרת הטלוויזיה לבין האחרים בסדרת הספרים הוא שבסדרת הטלוויזיה ההלכים הלבנים מונהגים על ידי מלך הלילה שמחזיק בכוח להפוך גם בני אדם להלכים (כפי שקרה לבניו של קראסטר). צבאו של מלך הלילה נחשף לראשונה בפרק "הארדהום", אשר במהלכו רכבו ג'ון שלג וטורמונד לכפר הארדהום על מנת לשכנע את הפראיים להצטרף אליהם ולעבור את החומה. בניגוד לספרים בהם שלג שולח את אשתו של מאנס ריידר לשכנע את הפראיים לבטוח בו, בסדרת הטלוויזיה מחליט שלג לצאת בעצמו למשימה. טורמונד וג'ון שלג אכן מצליחים לשכנע את חלק מהפראיים לבוא בעקבותיהם, אבל בזמן שהם מפליגים מהנמל של הארדהום הם מותקפים על ידי מלך הלילה וצבא המתים.
במהלך הקרב עם ההלכים, ג'ון שלג מאבד את זכוכית הדרקון שקיבל לפני כן מסאמוול טארלי אך מצליח להרוג הלך לבן באמצעות החרב שלו (ארך-טפר) שחושלה מפלדה ואליריאנית. ייתכן שלמעשה אירוע זה מאשש את ההשערה ש"פלדת דרקון" היא פלדה ואליריאנית. ג'ון, טורמונד וחלק מהפראים נסוגים ומפליגים מהנמל של הארדהום, בעוד הם צופים במלך הלילה מחזיר לחיים כרפאים את כל הפראיים שמתו בקרב.
בעונה השישית של סדרת הטלוויזיה ובמהלך אימוניו של בראן סטארק במערה של העורב בעל שלוש העיניים, צופה בראן בחיזיון של אירוע מהעבר ורואה שילדי היער הם אלו שיצרו את מלך הלילה וההלכים (על ידי כך שתקעו בחזה של ראשוני האדם זכוכית-דרקון). כשבראן שואל את ילדי היער מדוע עשו זאת, הם מסבירים לו שלולא יצרו אותם, הם היו מפסידים במלחמה נגד ראשוני האדם.
בהמשך, בחיזיון נוסף, בראן מוצא את עצמו מביט בצבא המתים ובמלך הלילה. כאשר הוא מתקרב אליהם, מלך הלילה תופס אותו ומסמן אותו, דבר שגורלם לבראן לצרוח ומעיר אותו מהחיזיון. העורב בעל שלוש העיניים מבין את משמעות הדבר ואומר לבראן שעליהם לברוח מן המערה שלו, מפני שהקסם שלה שהגן עליה מפני חדירת ההלכים התפוגג בעת שמלך הלילה סימן את בראן. כעבור זמן קצר, מלך הלילה וצבא המתים מתקיפים את המערה של העורב בעל שלוש העיניים. המלחמה בצבא המתים אבודה מראש וילדי היער, העורב בעל שלוש העיניים, קיץ (הזאב של בראן) והודור נהרגים בלחימה בהלכים וברפאים. בראן ומירה מצליחים להינצל במזל על ידי "ידיים קרות", שמתגלה כבנז'ן סטארק, דודו של בראן והסייר הראשון של משמר הלילה שיצא למשימה מעבר לחומה ונעלם. בנז'ן מספר להם שבמהלך אחד מסיוריו מצפון לחומה נתקל בהלך לבן שפצע אותו בעזרת חרב הקרח שלו והותיר אותו למות לבד, אך בסופו של דבר הוא ניצל על ידי ילדי העיר שנעצו בו זכוכית דרקון ומנעו ממנו להיהפך לרפא.
בעונה השביעית יוצאים ממצפה המזרח ג'ון שלג, ז'ורה מורמונט (נציגה של המלכה דאינריז), טורמונד (מנהיג הפראיים), בריק דונדאריון ות'ורוס ממיר (חברי האחווה ללא דגלים), כלב השמירה וגנדרי למשימה מעבר לחומה, על מנת לתפוס רפא אחד ולהוביל אותו דרומה למעלה המלך כדי להוכיח את קיומם של ההלכים הלבנים. במהלך המשימה הם מגלים שהריגת הלך לבן באמצעות זכוכית דרקון תהרוג ביחד איתו את כל הרפאים שהחזיר לחיים.
מאוחר יותר הם נתקלים בצבאו של מלך הלילה בעודם על אגם קפוא והם מחולצים ברגע האחרון על ידי דאינריז והדרקונים שלה. מלך הלילה מנצל את ההזדמנות ומצליח להרוג את ויסריון (אחד מדרקוניה של דאינריז על ידי כידון קרח). כאשר חברי המשימה רואים שמלך הלילה מכין כידון נוסף כדי להרוג את אחד משני הדרקונים האחרים, הם בורחים על גבי הדרקונים בעוד ג'ון שלג נותר מאחור. לבסוף, ג'ון מצליח להינצל על ידי דודו בנז'ן שמרכיב אותו על הסוס שלו ושולח אותו לחומה, בעודו נשאר בעצמו מאחור, עת מותקף ונהרג על ידי צבא המתים.
בהמשך, מלך הלילה מחזיר לחיים את ויסריון בתור דרקון-רפא ומצרף אותו לצבאו. בפרק האחרון של העונה השביעית הם מפילים את החומה ואת מבצר מצפה המזרח בעוד מלך הלילה רכוב על ויסריון, דבר שמאפשר לצבא המתים לפלוש לווסטרוס.


== שם ==
בסדרת הספרים, ההלכים ידועים בעיקר בשם "האחרים". הכינוי "ההלכים הלבנים" ניתן להם על ידי הפראיים, בנוסף למספר כינויים אחרים (כמו "הצלליות הלבנות", "אלי הקור"), אך כינויים אלו מוזכרים על ידי דמויות מעטות בלבד ולעתים רחוקות. שימוש בכינוי "ההלכים הלבנים" נעשה גם ברחבי וסטרוז, אך בעיקר על ידי דמויות מבוגרות, כמו נאן הזקנה, המלומד איימון והלורד המפקד של משמר הלילה, ג'אור מורמונט.
ככל הנראה, שמם של "האחרים" שונה בסדרת הטלוויזיה ל"הלכים הלבנים" בין היתר כדי למנוע בלבול עם קבוצת "האחרים" בסדרת הטלוויזיה אבודים של רשת ABC.


== קישורים חיצוניים ==
נילי לוין, כל מה שחששתם לדעת על מלך הלילה והמהלכים הלבנים באתר ynet, ‏14 ביולי 2017
נועה ליברמן-פלשקס, מצפון תפתח הרעה: המדריך השלם למהלכים הלבנים, באתר yes הטלוויזיה בלוויין, 3 ביוני 2015


== הערות שוליים ==