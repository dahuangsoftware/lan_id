מת'יו ויליאם גוד (באנגלית: Matthew William Goode; נולד ב-3 באפריל 1978) הוא שחקן קולנוע אנגלי, מוכר בזכות הופעותיו בסרטים " השומרים", "נקודת מפגש" ו"סינגל מן".


== ביוגרפיה ==
גוד נולד באקסטר שבדרום מערב אנגליה לאם, אחות ובמאית בתיאטרון חובבים ולאב, גאולוג. לגוד אח ביולוגי, שני אחים למחצה ושתי אחיות למחצה. גוד למד דרמה באוניברסיטת ברמינגהאם ולאחר מכן ב"אקדמיית וובר דוגלס" שבלונדון, כסטודנט למשחק הושפע רבות מהשחקן מייקל גמבון.


=== קריירת משחק ===
בשנת 2002, החל גוד את דרכו בסרט הטלוויזיה "Confessions of an Ugly Stepsister". בשנת 2004, שיחק בתפקיד ראשי בקומדיה הרומנטית "חופשייה לאהבה" בתפקיד הסוכן החשאי בן קלדר, והתפרסם לראשונה בסרטו של וודי אלן "נקודת מפגש". בתפקיד הפריצה שלו עבור אלן גילם גוד את טום יואיט, ארוסה העשיר וקל הדעת של נולה רייס (סקרלט ג'והנסון). בסוף 2005 שיחק גוד בקומדיה הרומנטית הבריטית "קליק" בתור האק שארוסתו רייצ'ל מתאהבת בלוסי (לנה הידי), האחראית על סידור הפרחים בחתונה.
ב-2007 הופיע בסרט הפשע "המשקיף" וגילם את מנהיג כנופיית השודדים גארי ספרגו. בשנת 2009 זכה גוד לפרסום עולמי בזכות תפקיד גדול שעשה בסרט גיבורי העל האפל "השומרים". גוד זכה בתפקיד האדם החכם בעולם אדריאן וייט לאחר שג'וד לאו וטום קרוז ויתרו עליו עקב בעיות תקציביות. גוד הופיע בנוסף בסרט הדרמה "סינגל מן" בתור ג'ים מאהבו האמריקאי הצעיר של הפרופסור הבריטי ג'ורג' פלקונר (קולין פירת').
ב-2010 שיחק בקומדיה "שנה מעוברת" בתפקיד דיקלאן או'קלאגן, שף אירי בו מתאהבת אנה בריידי (איימי אדמס) בעת טיולה באירלנד. באותה שנה שיחק גם בסרט "צומת בית הקברות". בשנת 2011, שיחק בתפקיד ראשי בסרט "איש בוער". ב-2012, התארח בפרק בסדרה "שירת הציפורים". ב-2013, הופיע בסרטים "סטוקר" לצידה של ניקול קידמן ו"בל", והתארח בפרק בסדרה "לרקוד על הקצה".
בשנת 2014 החל לשחק בסדרה האישה הטובה בדמותו של פין, והתארח בפרק בסדרה אחוזת דאונטון בדמות הנרי טלבוט. הוא חזר לגלם את דמותו בעונה השישית והאחרונה של הסדרה. באותה שנה הוא גילם את יו אלכסנדר בסרט "משחק החיקוי". ב-2015, הופיע בסרט "לחץ" בדמותו של מיטשל.
בשנת 2016 שיחק בסרט השואה של רוברט זמקיס, "בעלי ברית" לצידם של בראד פיט, מריון קוטיאר, ג'ארד האריס וליזי קפלן. ב-2017 שיחק במותחן הפעולה "אוברדרייב" לצד אלכס פטיפר.


=== חיים אישיים ===
החל משנת 2007, גוד במערכת יחסים עם סופי דיימוק. לזוג שתי בנות: מתילדה (נולדה במרץ 2009) וטדי (נולדה בספטמבר 2013).


== פילמוגרפיה ==
וידוייה של אחות חורגת מכוערת (2002)
מדרום לגרנדה (2003)
חופשייה לאהבה (2004)
נקודת מפגש (2005)
משפחתי וחיות אחרות (2005)
דמייני אותי ואותך (2006)
להעתיק את בטהובן (2006)
המשקיף (2007)
בחזרה לבריידסהד (2008)
השומרים (2009)
סינגל מן (2009)
שנה מעוברת (2010)
צומת בית הקברות (2010)
איש בוער (2011)
סטוקר (2013)
בל (2013)
תעלומה באחוזת פמברלי (2013)
משחק החיקוי (2014)
תחת לחץ (2015)
(Self/less (2015
בעלי ברית (2016)
תחושה של סוף (2017)
אוברדרייב (2017)


== קישורים חיצוניים ==

 מת'יו גוד, במסד הנתונים הקולנועיים IMDb (באנגלית)
אמיר קמינר ,גוד גאי, ynet, ‏13.1.2010