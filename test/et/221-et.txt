Eesti tempelmargid anti välja Tempelmaksu seaduses ettenähtud tempelmaksu tasumiseks dokumentidele pealekleepimise teel.
Aastail 1919–1940 üllitati neli korralist tempelmarkide väljaannet. Ka pärast Eesti taasiseseisvumist üllitati (1992) ja kasutati tempelmarke.
Enne Eesti Vabariigi loomist kasutati Eestis alates 1875. aastast Vene tempelmarke.


== Saksa okupatsiooni aegsed kohalikud tempelmargid (1918) ==
1918. aasta Saksa okupatsiooni ajal kasutati Eestis Preisimaa tempelmarke musta ületrükiga Livland/Estland, Ob. Ost. Verw. või Gouv. Ösel. Nominaalid olid 10, 20, 40 ja 50 penni ning 1, 1,5, 3, 5, 10, 20 ja 50 marka.
Tallinnas Bernhard Mänsi trükikojas trükiti Kaubanduse ja Tööstuse Peaameti (Hauptstelle für Handel und Gewerbe, Reval) ning Toorainete ja Kaubanduse Osakonna (Roha, Rohstoff- und Handelsabteilung, Reval) maksumargid, mõlemad 25-pennised. Viimaste trükitüüpe kasutati hiljem lillemustriga postmarkide trükkimiseks.


== I väljaanne (1919-21) ==

I väljaande tempelmargid on lõigatud äärtega, erinevas formaadis ja erineva kujundusega, erineva kvaliteediga paberil.


== II väljaanne (1923-1928) ==
II väljaande tempelmargid on kujundatud Eesti linnavappide motiividel (kandiline viisnurkne vapikilp), igal väärtusel erineva kujundusega raam, margid on hammastatud. Kujundas Georg Westenberg, trükitud Riigi Trükikojas, formaat 20x30-31 mm.


== III väljaanne (1928) ==
III väljaande nimiväärtused sentides ja kroonides vastavad eelmise väljaande nimiväärtustele markades. Senine 20-margane asendati 25-sendisega (motiiv, Narva vapp, jäi samaks), uuena tuli juurde 5-kroonine (sinine, kollase suure riigivapi kujutisega).
III väljaande tempelmargid lasti müügile järgnevatel kuupäevadel:
1 sent: 21. märts 1928
3 senti: 14. juuni 1928
5 senti: 4. september 1928
10 senti: 18. september 1928
25 senti: 4. detsember 1928
50 senti: 5. oktoober 1928
1 kroon: 20. oktoober 1928
5 krooni: 5. november 1928


== IV väljaanne (1931–1934) ==
IV väljaande tempelmargid on ühtlase kujundusega (tammelehtedega ääristatud gooti kilp, margi ülemises ääres lindil sõna TEMPELMARK). Formaat on 20x30 mm.
IV väljaande tempelmargid lasti müügile järgmistel kuupäevadel:
1 sent: 17. detsembril 1934
3 senti: 5. oktoobril 1932
5 senti: 20. veebruaril 1931
10 senti: 15. jaanuaril 1932
25 senti: 18. septembril 1932
50 senti: 13. septembril 1934


== Saksa okupatsiooni aegne ületrükk (1941) ==
22. novembril 1941 laskis Majandusdirektoorium müügile ületrükitud III (1 kroon ja 5 krooni) ja IV väljaande tempelmargid. Uued nimiväärtused riigipennides ja riigimarkades vastasid senistele nimiväärtustele sentides ja kroonides, välja arvatud 30-riigipennine (endine 25 senti) ja 60-riigipennine (endine 50 senti).


== Muud maksumargid ==
Eestis olid veel käibel kohtumargid, perekonnaseisuameti ja omavalitsuste katseleimaksu margid.


== Viited ==


== Välislingid ==


== Kirjandus ==
Philip A. Tammaru, Eesti maksumargid, Eesti Filatelist nr. 22-23, 1978, lk 154-166.
Philip A. Tammaru. Saksa okupatsiooni maksumargid Eestis. Eesti Filatelist, nr. 24–25, 1979, lk. 60–63.
Uno Schultz. Täpsustus Eesti tempelmarkide kohta. Rahvuslik Kontakt, 2012, nr. 1, lk. 46.
Ants Kulo, Revenue Stamps and Revenue Stamped Papers in Estonia = Maksumargid ja vekslipaberid Eestis, Tallinn: Rahvusvaheline Eesti Filatelistide Selts "Estonia", 1999
J. Barefoot, Baltic States Revenues, York : J. Barefoot, 1988.