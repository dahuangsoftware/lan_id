Kalju Haan (27. august 1937 Pajusi vald – 27. september 2015) oli eesti teatriteadlane ja teatri kirjandusjuhataja.
Ta lõpetas aastal 1957 Tallinna kultuurhariduskooli ja aastal 1962 eesti filoloogina Tartu Riikliku Ülikooli. Aastal 1966 lõpetas ta Eesti Teaduste Akadeemia Ajaloo Instituudis aspirantuuri, ta oli aastast 1996 magister artium.
Ta oli aastatel 1961–1967 Eesti Kirjandusmuuseumi teadussekretär. Aastatel 1967–1972 ja 1975–1991 oli ta Draamateatri ning aastatel 1972–1974 Noorsooteatri kirjandusalajuhataja. Aastast 1991 oli ta Tallinna Pedagoogikaülikooli teatrilooõppejõud (dotsent) ja aastast 1996 Eesti Teatri- ja Muusikamuuseumi teatriosakonna juhataja. Ühtlasi oli ta aastast 1980 Eesti Muusika- ja Teatriakadeemia lavakunstikooli õppejõud.
Kalju Haan on toimetanud Tallinnfilmi mängufilme "Indrek", "Suvi", "Karikakramäng", tõlkinud näidendeid ning olnud paljude teatrilooliste raamatute koostajaks-toimetajaks. Tema viimaste aastate mahukaim töö oli seotud Eesti teatri biograafilise leksikoni koostamisega. Ta oli 2000. aastal ilmunud leksikoni peatoimetaja ja praegu koostatava ETBLi veebiversiooni aupeatoimetaja.
Kalju Haan pälvis kahel korral Priit Põldroosi nimelise preemia – 1988. aastal Karl Menningu raamatute eest ning 2001. aastal teatrileksikoni töörühma liikmena.
Kalju Haani elutöö võtab kokku Eesti Teatri- ja Muusikamuuseumi poolt 2012. aastal valminud raamat "Eesti teater. Nõudmiseni", mis põhineb Urmas Oti intervjuudel Kalju Haaniga.


== Tunnustused ==
2001 Valgetähe medaliklassi teenetemärk


== Viited ==