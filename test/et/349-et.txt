Wenzel Jaksch (25. september 1896 Dlouhá Stropnice – 27. november 1966 Wiesbaden) oli sudeedisaksa sotsiaaldemokraatlik poliitik.
Wenzel Jaksch jättis juba 14–aastaselt kooli pooleli ning asus tööle ehitustöölisena. 1913. aastal astus ta Austria Sotsiaaldemokraatlikusse Parteisse. Osales Esimeses maailmasõjas, kus sai raskesti haavata. Sõja järel töötas ta Prahas ajakirjanikuna saksakeelse ajalehe "Sozialdemokrat" toimetuses. 1924. aastal valiti ta Tšehhoslovakkia Vabariigi Saksa Sotsiaaldemokraatliku Töölispartei juhtkonda, alates 1935. aastast oli ta sama partei aseesimees ning 1938. aasta märtsi lõpust esimees. 1929. aastast oli ta Tšehhoslovakkia parlamendi liige. Kui Saksa väed hõivasid 1939. aasta märtsis Tšehhi, siis põgenes ta Poolasse. Pärast Saksamaa kallaletungi Poolale 1939. aasta septembris põgenes ta sealt edasi Suurbritanniasse. Kuni 1942. aasta suveni esines ta BBC saksakeelsetes saadetes. Tema suhted Tšehhoslovakkia eksiilvalitsusega halvenesid pidevalt. Teise maailmasõja järel saadeti sudeedisakslased Tšehhoslovakkiast välja. Tšehhoslovakkia valitsuse palvel ei lubanud Suurbritannia valitsus Jakschil kuni 1949. aastani Lääne-Saksamaale ümber asuda. 1949. aastal sai temast Saksamaa Sotsiaaldemokraatliku Partei põgenikeasjade volinik. Aastatel 1950–1953 juhtis ta Hesseni Väljasaadetute, Põgenike ja Evakueeritute Ametit. 1951. aastal asutas ta Seliger-Gemeinde, sudeedisaksa sotsiaaldemokraatide organisatsiooni. 1953. aastal valiti ta Saksa Liidupäeva liikmeks. Alates 1961. aastast oli ta Sudeedisaksa Kaasmaalaskonna asepresident ja 1964. aastast Väljasaadetute Liidu president. Wenzel Jaksch hukkus liiklusõnnetuses.


== Viited ==


== Välislingid ==
Wenzel Jakschist Friedrich Eberti Fondi kodulehel (saksa keeles)