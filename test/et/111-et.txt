Bashshār al-Asad (araabia keeles بشار الأسد; sündinud 11. septembril 1965) on Süüria poliitik, alates 2000. aastast Süüria president. Ta on eelmise presidendi Ḩāfiz̧ al-Asadi ja Anīsah Makhlūfi poeg.
Usutunnistuselt on ta alaviit.


== Elulugu ==
Asad õppis Damaskuse Ülikoolis silmaarstiks ja suundus 1992. aastal Londonisse õpinguid jätkama.
1994. aastal hukkus autoõnnetuses tema vanem vend Bāsil, kellest pidanuks saama isa võimu pärija. Sellest ajast kuni oma isa surmani 2000. aastal valmistati Bashshār al-Asadit ette Süüria presidendiks saama. Ettevalmistus koosnes kolmest osast. Esiteks organiseeriti talle toetus sõjaväes ja riigi julgeolekustruktuurides. Bashshār al-Asad naasis juba 1994. aastal Süüriasse ja asus õppima sõjaväeakadeemias. 1999. aastal teenis ta välja koloneli auastme. Vanad sõjaväejuhid saadeti erru ja asendati alaviitidest sõjaväelastega, kes olid Bashshār al-Asadile lojaalsed. Teiseks tutvustati teda rahvale. Selleks anti talle suured volitused ja määrati ta oma isa poliitiliseks nõunikuks. Ta juhtis kodanike kaebuste ja apellatsioonide bürood ning organiseeris üleriigilist kampaaniat korruptsiooni vastu. Selle kampaania käigus kõrvaldati ühtlasi tema võimalikud oponendid. Kolmandaks tutvus ta riigi juhtimise mehhanismidega.
2000. aastal suri tema isa ning Bashshārist sai president ja Ba'athi partei juht. 2007. aastal valiti ta presidendiks tagasi. Kummalgi korral vastaskandidaate ei olnud. Ametlikel andmetel sai ta nendel presidendivalimistel vastavalt 97,2% ja 97,6% valijate toetuse. Kuna Süüria põhiseadus nägi ette, et president peab olema vähemalt 40-aastane, aga al-Asad oli kõigest 34-aastane, muutis Süüria parlament kiiresti põhiseadust ja kehtestas presidendi vähimaks lubatud vanuseks 34 aastat.
2011. aasta märtsi keskel puhkesid Süürias Asadi režiimi vastased protestid, millele Asad vastas jõu kasutamisega. ÜRO inimõiguste voliniku hinnangul on Süüria võimud toime pannud inimsusvastaseid kuritegusid. Septembri keskpaigaks oli tema hinnangul ülestõusu mahasurumise käigus hukkunud vähemalt 2600 inimest. Lääneriikide juhid kutsusid Asadit võimust loobuma. USA külmutas Süüria varad, keelas Süüria nafta impordi ja oma kodanikel Süüria valitsusega äri ajamise.


== Isiklikku ==
Bashshār al-Asad on 190 cm pikk. Ta valdab inglise keelt ja vestlustasemel prantsuse keelt.
2000. aasta detsembris abiellus ta süüria päritolu Suurbritannia kodaniku Asma Akhras'iga (nüüd Asma al-Assad). Seni on abielust sündinud kolm last.


== Viited ==