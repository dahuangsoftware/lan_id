Koszarawa on küla ja vald Poolas Sileesia vojevoodkonna lõunaosas Żywieci maakonnas.
Aastatel 1975–1988 kuulusid küla ja vald Bielsko-Biała vojevoodkonda.
Kuni 21. sajandi alguseni kuulus valla koosseisu ka Przyborów, mis nüüd kuulub Jeleśnia valda.
Koszarawa on Żywiecist 20 km kaugusel, Jeleśniast 11 km ja Sucha Beskidzkast 22 km kaugusel. Ta paikneb Koszarawa jõe orus. Koszarawa vald on maakonnas kõige idapoolsem. Küla ümbritsevad Żywieci Beskiidide (või ka Makówi Beskiidide) mäed (Lachów Groń, Jałowiec). Vald piirneb Slovakkiaga ning Poolas läänest Żywieci maakonna Jeleśnia vallaga ning idast Väike-Poola vojevoodkonna Sucha Beskidzka maakonna Stryszawa ja Zawoja vallaga.
Valla kõrgus merepinnast on 520...680 m.
Küla läbib mitu turismimarsruuti, sealhulgas Babia Górasse.
Külas on turismitalud. Põhiline turistide ja puhkajate vool tuleb Żywiecist, Bielsko-Białast ja Sileesia linnastust, vähem Krakówist.
Elanike arv on 2600 (2006). Seisuga 30. juuni 2004 oli elanike arv 2515.
Valla pindala on 31,24 km². Vald moodustab 3% maakonna territooriumist. Rahvastiku tihedus on 80,5 in/km². Enne Przyborówi eraldumist oli valla pindala 63,34 km².
Metsamaid on 52%, rohumaid 44%.
Valla foogt on Władysław Puda.
Et vald on väike, tehakse tihedat koostööd Jeleśnia vallaga. Teiste valdadega on sidemed nõrgemad, sest üle mägede ei ole häid kommunikatsioone.


== Loodus ==
Et tööstust ei ole, on õhk ja vesi puhas.
Vald asetseb allikaalal, kust saadakse suur osa Sileesia vojevoodkonna joogiveest. Świnnas võetakse Koszarawa jõest vett Żywieci linna jaoks. Sellepärast on suur osa vallast veekaitsetsoonis. Vald kuulub Euroopa puutumatute loodusalade süsteemi.


== Rahvastik ==
Andmed rahvastiku arvu ja koostise kohta olid 2004. aasta 30. juuni seisuga järgmised:
Aastal 2002 oli vallas 2554 elanikku (1252 meest ja 1288 naist).
Enne Przyborówi eraldumist oli valla elanike arv 4000 ringis.


== Majandus ==
2002. aasta andmetel oli elaniku keskmine sissetulek 1284,49 zlotti.
Töötuid oli 2002. aastal 172 (107 naist ja 65 meest).
Tööstust ei ole. Tegeldakse maaharimise, loomapidamise ja käsitööga. Vallas on mitu väiksemat ettevõtet ja füüsilisest isikust ettevõtjat. Nende tegevusalad on peamiselt puidutöötlemine, metsateenused, transporditeenused ja remondi- ning ehitusteenused. Seal on kaks pagariettevõtet.
Peale selle on Koszarawa (nagu ka Stryszawa) tuntud puust mänguasjade ja majapidamisesemete poolest. Nende valmistamisega tegeleb kaks ettevõtet.
Ettevõtlus laieneb.


=== Transport ===
Linnal on Żywieciga hea bussiühendus ja paljud külaelanikud käivad linnas tööl.
Valda läbib kolm maakonnateed kogupikkusega 16 km ja 60 vallateed kogupikkusega 42 km.
Ühistranspordiga tegeleb ettevõte KPS. Kasutatakse ka isiklikke autosid. Raudteed ei ole.


== Jaotus ==
Küla jaguneb kaheks oruks – Koszarawa cicha (Cicha) ja Koszarawa bystra (Bystra). Need jagunevad külaosadeks (osiedle). Esimese külaosad on Pustelniki, Duchałówka, Zimna woda, Bielanka, Jurówki, Żłabne, Śiurówki, Za doliną, Dylówka, Majdakówka, Korea, Zagrapie, Lachówka, Jałowiec, Na dolinie-Borcok (Janikówka), Czarna góra, Polanki, Na granicy, Kroisko, Tajch ja Kuklówka.


== Tähised ==
Suunakood oli 2005. aastani 33.
Autode numbrimärkidel on tähed SZY.


== Välislingid ==
Valla koduleht
Koszarawa kirjeldus ja fotod (poola keeles)