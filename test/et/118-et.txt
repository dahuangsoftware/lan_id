Observatoorium on laiemas mõttes teadusasutus, kus tegeletakse mõne astronoomia haruga. Tihti nimetatakse observatooriumiks aga spetsiaalset hoonet, milles asub astronoomiliste objektide vaatlemiseks kasutatav aparatuur – näiteks teleskoop. Eesti keeles on mõlema juhu puhul kasutusel sõna tähetorn.
Observatooriumid kui astrofüüsikaliste vaatluste kohad rajatakse tänapäeval väga hea astrokliimaga paikadesse ning võimalikult kaugele õhu- ning valgusreostuse allikatest. Tüüpiliselt asuvad sobivad kohad mitme kilomeetri kõrgusel merepinnast, tõusmaks kõrgemale paksematest atmosfääri kihtidest ning levinumatest pilvedest.
Observatooriumideks nimetatakse ka astronoomiahuviliste vaatluspaviljone või -torne.


== Eesti observatooriume ==
Tartu Observatoorium Tartumaal Nõo vallas Tõraveres on Eesti suurim professionaalne astroomiaga tegelemise keskus.
Tartu Tähetorn asub Tartu kesklinnas Toomemäel, sealt on alguse saanud Eesti astronoomiateadus
Tallinna Tähetorn asub Tallinnas, Nõmmel, Glehni lossi pargis asuvas tornis. Tallinna Tehnikaülikool haldusalasse kuuluv observatoorium on teine Eesti professionaalse astronoomia keskus.
Tõutsimäe külatähetorn, mille lõi 1963. aastal Hugo Raudsaar, astronoomia populariseerija.
Laimjala tähetorn Saaremaal, loojaks Leo Katugin.
Tähetorn Orion asub Olustveres, loojaks perekond Noorkõivud.
Oak-Tree tähetorn Tallinnas, ehitajaks Raivo Hein.