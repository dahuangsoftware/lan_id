Gaboni lipp on Gaboni ametlik lipp.


== Riigi- ja rahvuslipp ==

Praegune Gaboni riigi- ja rahvuslipp võeti kasutusele 8. septembril 1960. Lipp on horisontaalsete laidudega rohe-kolla-sinine trikoloor, sellel on ühendatud Prantsusmaa lipu- ja üleaafrikalised värvid. Kollane (PMS 116C) viitab nii Päikesele kui ka ekvaatorile, see läbib roheliste (PMS 347C) metsade ja sinise (PMS 285C) ookeani vahel asuvat riiki.


== Riigipeade lipud ==
Gaboni presidendi lipuks on alates 1990. aastast Gaboni rahvuslipp, mille keskele on lisatud valge sõõr Gaboni vapiga. Lipu proportsioonid on 2:3.
Aastatel 1960–1990 oli Gaboni presidendi standardiks Gaboni vapilt pärit kilp, mis oli ruudukujuline kangas. Lipp oli jagatud rahvuslipu värvides kolmeks väljaks. Ülemisel, rohelisel väljal olid kõrvuti kolm kuldset sõõri; keskmisel, kollasel väljal aga must purjelaev, mille ahtris lehvis Gaboni rahvuslipp. Alumine väli oli sinine, see oli eraldatud laineliselt kollasest väljast ja kujutas purjelaeva all merelaineid. Kollane väli oli rohelisest ja sinisest laiem.


== Gaboni ajaloolised lipud ==
Aastal 1958, kui Gabon sai autonoomia Prantsusmaa koosseisus, võeti kasutusele ka oma lipp. Kangas oli jaotatud kolmeks horisontaalseks väljaks (4+1+4): roheliseks, kollaseks ja siniseks. Rohelise välja vardapoolsele osale oli paigutatud Prantsusmaa lipp. Proportsioonid olid 3:4.


== Välislingid ==
Gaboni lipp andmebaasis Flags of the World (inglise keeles)