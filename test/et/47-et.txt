Keskaeg on ajalooperiood vanaaja ja uusaja vahel. Tavaliselt paigutatakse keskaeg ajavahemikku 5. sajandist 15. sajandini ja see oleneb nii vaadeldavast piirkonnast kui (osalt) ka tõlgendajast.


== Mõiste päritolu ==
Mõiste "keskaeg" (ladina keeles medium aevum, sõna-sõnalt "vaheaeg") võtsid kasutusele renessansi-aegsed autorid, kes nägid oma ajas antiikkultuuri taassündi ning hakkasid "vahepealset" aega halvustama.


== Keskaja periodiseerimine ==
NB! Ühiste tunnuste alusel jagatakse kitsamateks ajalisteks perioodideks.


=== Varakeskaeg (5.–11. sajand) ===
 Pikemalt artiklis varakeskaeg.
feodaalse korra kujunemine ja võidukäik
valitseb naturaalmajandus
perioodi lõpul algab linnade kujunemine
feodaalne killustatus


=== Kõrgkeskaeg (11. sajand – 13. sajandi lõpp) ===
 Pikemalt artiklis kõrgkeskaeg.
kujuneb lõplikult välja seisuslik korraldus
areneb rahamajandus, mille baasiks on linnad
tsunftikäsitöö õitseaeg
kaubanduse areng
algab tsentraliseeritud riikide teke


=== Hiliskeskaeg (14. sajand – 16. sajandi algus) ===
 Pikemalt artiklis hiliskeskaeg.
keskajale omased tunnused asenduvad uusajale omaste tunnustega
kapitalistliku majanduse tekkimine


== Dateeringud ==

Euroopa keskaja kestuseks loetakse tavaliselt aastaid 476 (Lääne-Rooma riigi langus) kuni 1500 (renessansi, humanismi ja tsentraalvõimuga riigikorra laiema leviku algus). Sagedasti dateeritakse keskaja lõpp aastaga 1492, mil Kolumbus jõudis Ameerikasse.
Kagu-Euroopas võib keskajaks pidada ilmselt perioodi 395 (Ida-Rooma riigi teke) – 1453 (Ida-Rooma riigi hukk), islamimaailmas aga 622 (Muhamedi poliitilise tegevuse ja islami leviku algus) – 1689 (Osmanite ülemvõimu murdumine).
Keskaja lõpuks peetakse ka usupuhastuse ehk reformatsiooni algust Saksamaal 1517. aastal, mil lõppes Lääne-Euroopa senine usuline ühtsus katoliku kiriku ja Rooma paavsti võimu ning eestkoste all.


== Eestis ==
Eestis loetakse keskaja alguseks tavaliselt siiamaale jõudnud Põhjala ristisõdu, mille käigus siinsed varem paganlikud alad 1208–27 ristiti ning allutati uutele kristlikele valitsejatele.
Keskaja lõpuks on Eestis loetud peamiselt kahte sündmust.
1. Reformatsiooni (luterluse) siiajõudmist 1520.–1530. aastatel, mis oluliselt kahandas katoliku kiriku reputatsiooni ning positsioone.
2. 1558–83 kestnud Liivimaa sõda, mis hävitas Vana-Liivimaa ehk praeguste Eesti ja Läti alade senised riiklikud moodustised (orduriigi ning piiskopkonnad). Mõned uurijad on toonud selles sõjas välja ka täpsema fakti – 2. augustil 1560 toimunud Härgmäe (saksa keeles Ermes, läti keeles Ergeme) lahingu ehk Omuli lahingu, mida üldiselt loetakse Liivimaa ordu eksisteerimise lõpuks. Teised pakuvad selleks 1562. aasta algust, mil ordu ja Riia peapiiskopkond alistusid lõplikult Poola kuningale ning kadusid viimased sidemed Saksa-Rooma riigiga.


== Keskaja kliima ja katk ==
Keskaja alguses toimus 535. aastal 535.–540. väldanud kliimakatastroof ja 600. aasta paiku alanud Bondi sündmus. 450.–900. vältas kliimas jahedam aeg. Seda seostatakse klassikalises klimatoloogias tuntud, holotseeni ajal rütmiliselt toimuva Bondi sündmusega umbes 600. aastal. Alates 8.–9. sajandist tõusma hakanud temperatuur saavutas maksimumi 11. sajandil. Ajavahemikku umbes 900.–1200. on nimetatud Keskaja kuumaks ajaks. U 1300.–1870. vältas Lääne Euroopas holotseeni algusjärgse kogu aja külmimaks ajaks peetav Väike jääaeg. 1645. paiku algas viimaseks võimalikuks Bondi sündmuseks oletatav tollane külmim aeg. Alljärgneva tabelis on toodud ära ka Päikese aktiivsuse miinimumiga seotud perioodid.
543–664 oli Lääne Euroopas umbes 10 katkupuhangut. (Idaosas oli neid 200 aastaga 20, Konstantinoopolis kahanes 100 aastaga elanikkond 0,5 miljonilt 0,1 miljonile.)
1347–1400 katkulained Euroopas. 1347–48 saabus Mustaks Surmaks nimetatav katkulaine. Aastail 1348–50 (47–51) oli Läänes katkust ja usumäratsusest tingitud kaos. Teada on 1361.–1363., 1369.–1371., 1374.–1375., 1390., 1400. a puhangud erinevates Euroopa osades.


== Vaata ka ==
Varakeskaeg
Kõrgkeskaeg
Hiliskeskaeg
Keskaja filosoofia
Keskaja kirjandus
Pime keskaeg
Keskaja muusika
Poola keskaeg


== Välislingid ==
Uurimistöö "Keskaja euroopaliku kultuuri arheoloogia"
Kokkuvõte keskajast miksike.ee-s
Keskaja poliitiline ajalugu