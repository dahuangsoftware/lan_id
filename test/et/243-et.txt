Arnold Joseph Toynbee (14. aprill 1889 – 12. oktoober 1975) oli Suurbritannia ajaloolane.
Toynbee elutööks oli 12-köiteline "A Study of History" ("Uurimus ajaloost"), mis püüdis kõiki ajaloolisi protsesse selgitada tsivilisatsiooniteooriaga. Toynbee on tugevalt mõjutatud Oswald Spengleri maailmavaatest (teda oma peateoses kordagi mainimata), kuid viimasest erinevalt ei pea kultuuri allakäiku ja hukkumist fataalselt paratamatuks.
Toynbee jagas maailma enam kui 20-ks tsivilisatsiooniks ning lahkas neid põhjalikult, kujundades teooria tsivilisatsioonide tõusust ehk kasvust, langusest ning hävingust. Nende ja väiksemate tsivilisatsioonidega seotud protsessidega seletas ta kogu ajaloo kulgu. Ent teised ajaloolased leidsid tema tööst palju ebatäpsusi ning ka vigu, mistõttu tema teooria peagi ajalooteaduse silmis tõsiseltvõetavuse kaotas. Samas oli see üks huvitavamaid ja põhjalikumaid kogu ajaloo süstematiseerimise katseid, mis oli ilmselt teadlikult kirjutatud ka vastukaaluks marksistlikule ajaloonägemusele.


== Tunnustused ==
Arnold Joseph Toynbee valiti 1941. aastal Ameerika Filosoofiaseltsi välisliikmeks.


== Teosed ==
"Uurimus ajaloost" Tartu: Ilmamaa, 2003 ISBN 9985-878-47-7 (Toynbee paljuköitelise uurimuse lühikokkuvõte)
Mankind and Mother Earth: A Narrative History of the World (Oxford University Press 1976),


== Vaata ka ==
Oswald Spengler


== Kirjandus ==
Katre Ligi, "Toynbee ja Spengler ehk tõlkiva toimetaja tundmusi" – Akadeemia 2012, nr 6, lk 1072–80


== Välislingid ==
Triin Kallas, "Kuidas taltsutada rongiaknast avanevat vaadet" (raamatu "Uurimus ajaloost" arvustus) – Sirp 6. juuni 2003, lk 4
Veljo Kaasik, "Toynbee ja ühiskonna tardumine" – Sirp 27. aprill 2012, lk 32