Pae on asum Tallinnas Lasnamäe linnaosas. Asum piirneb Kurepõllu, Ülemiste, Laagna ja Sikupilli asumitega. Pae asumi pindala on 0,58 km².
Pae asum on saanud oma nime Pae tänava järgi, mille nimi viitab Lasnamäe paemurdudele. Nõukogude ajal tunti asumit Lasnamäe I mikrorajoonina.


== Ajalugu ==
Praeguse Pae asumi detailplaneering valmis 1973. aastal, ehitustöid alustati 1977. aastal. Ehitamine kulges mööda Laagna teed ning esimesed majad said valmis 1978. aastal. Elamukompleksid kujundati kinnise või poolkinnise paigutusega, sest piirkond oli lage ja tuultele avatud. Piirkonna haljastamiseks toodi juurde täitepinnast.
1974. aastal rajati asumisse Tallinna 11. Keskkool, mis sai hiljem kandma nime Tallinna Paekaare Gümnaasium. 1979. aastal loodi asumi territooriumile Ivan Fedjuninski nimeline Tallinna 12. Keskkool (tänapäevane Lasnamäe Gümnaasium). Praeguseks on Tallinna Paekaare Gümnaasium suletud, sest kooli hoone oli renoveerimata ning õppekeskkond ei vastanud riiklikele nõuetele, samuti oli õpilaste arv vähenenud tunduvalt. Asumi kaks kooli liideti 2015. aastal ning ainult Lasnamäe Gümnaasium jätkas tegevust.


== Elanikkond ==
2016. aastal moodustasid 0-17aastased asumi elanikkonnast 12-17%, 68+aastased moodustasid 10-19%. Samal aastal jäi eestlaste osakaal asumi elanikkonnast 18-49% vahele.


== Olulisemad objektid ==
Pae asumis asuvad Lasnamäe Gümnaasium ning Pae turg.


== Pae asumi tänavad ==
Asumis asuv Punane tänav on nimetatud tänavast lõunasse jääva Lõunatuletorni ehk Punase majaka järgi, mis oli algselt punast värvi. Asumis on veel Pae tänav, Paekaare tänav, Võidujooksu tänav ning Juhan Smuuli tee.


== Galerii ==


== Viited ==