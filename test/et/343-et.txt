Souleymane Ndéné Ndiaye (sündinud 6. augustil 1958 Kaolack) on Senegali poliitik, kes oli 30. aprillist 2009 3. aprillini 2012 Senegali peaminister.
Souleymane Ndéné Ndiaye kuulub Senegali Demokraatlikku Parteisse. Ta on Demokraatliku Partei poliitbüroo ja täitevkomitee liige. Ta on hariduselt jurist.
2002 valiti Ndiaye Guinguinéo linnapeaks ja sellel ametikohal on ta tänapäevani. Ta on olnud Senegali presidendi Abdoulaye Wade'i pressiesindaja ja erinõunik. Minevikus on ta olnud ka Edela-Senegalis asuva Faticki piirkonna piirkonnanõukogu esimene asepresident.
9. märtsist 8. augustini 2005 oli ta tööminister ja seejärel, alates 9. augustist kuni 2007. aastani presidendi kabinetiülem. 2007. aasta parlamendivalimistel valiti ta Senegali Rahvusassamblee saadikuks Sopi koalitsiooni nimekirjas, mis kogus 69% häältest ja võitis 150 kohast 131. Selle koalitsiooni juhtiv erakond oli Senegali Demokraatlik Partei. 19. juunil 2007 määrati Ndiaye keskkonna- ja looduskaitseministriks Cheikh Hadjibou Soumaré valitsuses, aga juba 5. juulil määrati ta meremajanduse riigiministriks. Tema haldusala laiendati 3. detsembril 2007, allutades sellele kalapüügi, ja hiljem laiendati seda veel meretranspordi võrra.
2009. aasta märtsis toimunud kohalikel valimistel valiti Ndiaye tagasi Guinguinéo linnapeaks. Sopi koalitsioon sai nendel valimistel tugevasti lüüa ja Ndiaye oli üks väheseid koalitsiooni linnapäid, kes tagasi valiti. Üldise halva valimistulemuse tõttu astus peaminister Soumaré tagasi. President Wade määras Ndiaye 30. aprillil 2009 uueks peaministriks.
Kuulujuttude järgi tahtis president algul määrata peaministriks oma poega Karim Wade'i, kes oli kandideerinud kohalikel valimistel pealinnas Dakaris, kuid seal võitis valimised opositsioon, kuigi ka Karim Wade sai koha linnavolikogus. Avalikkuse silmis oli tulemus siiski presidendi pojale alandav ja sellepärast ei saanud teda hästi peaministriks määrata.
Ndiaye peaministriks määramise ajal levisid laialt kuulujutud, justkui ei saaks Ndiaye ja Karim Wade teineteisega läbi. Ndiaye kohtus Wade'iga ja pakkus talle kohta valitsuses. Viimane võttiski selle vastu ning määrati rahvusvahelise koostöö ministriks, regionaalministriks, õhutranspordiministriks ja infrastruktuuriministriks. Ndiaye rääkis Karim Wade'ist kiitvalt ja lükkas ümber väite, et nende omavaheline suhe on halb. Ta tunnistas poliitilisi erimeelsusi, kuid ütles, et see on normaalne ja et nende vahel ei ole probleeme. Üldiselt usutakse siiski, et president soovib oma pojast teha enese järglast, ja sellepärast peetakse kõike Karim Wade'iga seonduvat eriti oluliseks.
3. aprillil 2012 nimetas uus president Macky Sall Ndiaye asemel valitsusjuhiks Abdoul Mbaye.