Elise Rosalie Aun (15. juuni 1863 Pikareinu, Valgjärve vald, Võrumaa – 2. juuni 1932 Tallinn; 1903. aastast perekonnanimi Raup) oli eesti luuletaja ja kirjanik.


== Elulugu ==
Sündis Pikareinul renditaluniku peres, noorusaastatel elas koos vanematega Setumaal Ulitina mõisas. Õppis 1879–1882 Räpina-Lokuta tütarlastekoolis.
1888–1903 elas Võtikveres, Viljandis, Pärnus, Riias, Kroonlinnas, Valgas, Vändras ja Tallinnas.
Töötas Viljandis ajakirja Linda toimetuses (1890–1892, 1898), Kroonlinnas koduõpetajana (1895–1896), Pärnus raamatukaupluse müüjana (1897–1898), Vändra kurttummade koolis kasvatajana (1899–1900), Tallinnas Kristliku Rahvakirjanduse Agentuuri abikaupluse juhatajana ja mujal.
1903 abiellus kirikuõpetaja Friedrich Raupiga ja elas 1903–1911 Venemaal Simbirskis. 1911–1932 elas Tallinnas. Maetud Rahumäe kalmistule.


== Looming ==
Avaldanud mitu luulekogu. Luules on valdav armastus- ja looduslüürika, esineb ka koduigatsuse teema. Luuletused on peamiselt järelromantilises stiilis, esineb ka realismi elemente. Esile on tõstetud tema värsikultuuri, eriti riimitehnikat.
Avaldas luuletusi ja muid kaastöid ka ajalehtedes Eesti Postimees, Olevik, Postimees, Rahva Leht ja ajakirjas Meelejahutaja.
Kogus setu rahvaluulet, tegeles proosa ja luule tõlkimisega. Kirjutas ka proosat, avaldas kirjeldusi Setumaast ja setude elust.


== Teosed ==


=== Luulekogud ===
Kibuvitsa õied I Tartu, 1888
Kibuvitsa õied II Tartu, 1895
Kibuvitsa õied III Tallinn, 1901
Laane linnuke Tartu, 1889
Metsalilled Tallinn, 1890


=== Proosa ===
Tosin jutukesi Tartu, 1898


== Isiklikku ==
Tema vend oli Karl Eduard Aun.


== Tunnustused ==
1888 Eesti Kirjameeste Seltsi kirjanduse võidupeo III koha auhind


== Viited ==


== Välislingid ==
Elise Aun. Laane linnuke. Tartu 1889. Eesti rahvusraamatukogu digitaalarhiivis DIGAR
Elise Aun. Metsalilled. Tallinn 1890. Eesti rahvusraamatukogu digitaalarhiivis DIGAR