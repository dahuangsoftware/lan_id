Enkidu oli Sumerist pärit Gilgameši eepose tegelane, eri tõlgenduste kohaselt kas peategelase, Uruki linna valitseja Gilgameši sõber, teener või ori. Algselt taevajumal Ani poolt maale nuhtluseks saadetud metsmees Enkidu tsiviliseeriti õlle ja lõbunaise Šamhati abiga.
Ühe müüdi kohaselt rändasid Gilgameš ja Enkidu koos põhja poole pühale mäele, kus tapsid pühade seedrite valvuri Huwawa ning tõid koju tagasi väärtuslikku puitu. Teises loos suri Enkidu, püüdes tuua allilmast tagasi Gilgameši maa alla vajunud muusikariistu. Tema vaim tuli kõnelema leinava Gilgamešiga ja kirjeldas allilma kui maapealse ilma kahvatut koopiat, kus surnute heaolu sõltub neile toodavatest ohvriandidest.