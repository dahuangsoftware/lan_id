Illiit on savimineraal.
Keemiline valem: KyAl4(Si8-y,Aly)O20(OH)4, kus y<2, tavaliselt umbes 1,5.
Illiit, smektiit ja vermikuliit on savimineraalid, mis on kristallstruktuuri poolest sarnased vilkudele. Neist kõige lähedasem vilkudele, eriti muskoviidile, on just illiit, sest põhiliseks kihtidevaheliseks katiooniks on kaalium. Illiiti ongi mõnikord nimetatud hüdrovilguks, sest ta sisaldab rohkem vett kui muskoviit. Vilkudest erineb illiit veel selle poolest, et esineb savimineraalile tüüpiliselt vaid kuni kahe μm suuruste kristallidena.
Puhas illiit on haruldane mineraal. Tavaliselt esineb ta segakihilise illiit-smektiidina. Illiiti tekib diageneesi ning mitmesuguste silikaatsete kivimite keemilise murenemise tulemusena. Segakihiline illiit-smektiit on levinuim savimineraal settekivimeis.