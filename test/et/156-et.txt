"Käsilased" on 2015. aastal Ameerika Ühendriikides valminud 3D-arvutianimatsiooniline koomiline lastefilm, eellugu filmidele "Mina, supervaras" ("Despicable Me") ja "Mina, supervaras 2" ("Despicable Me 2"). Filmi tootis Illumination Entertainment stuudiole Universal Pictures, lavastasid Pierre Coffin ja Kyle Balda, stsenarist oli Brian Lynch ning produtsendid Chris Meledandri ja Janet Healy. Filmi peaosades olid häälnäitlejad Pierre Coffin (käsilased), Sandra Bullock, Jon Hamm, Michael Keaton, Allison Janney, Steve Coogan ning jutustajana Geoffrey Rush. Esimene vihje "Käsilastele" anti filmi "Mina, supervaras 2" lõputiitrites, kus kolm käsilast Stuart, Kevin ja Bob olid uue filmi katsetel. Filmi pikkus on 1 tund ja 31 minutit.
"Käsilased" esilinastus 11. juunil 2015 Londonis Leicester Square'il ning läks laia kinolevisse USA-s 10. juulil 2015. Kriitikute reaktsioonid on olnud mitmesugused: mõned arvustajad on kiitnud filmi koomilisi aspekte, sama kui teised on leidnud, et nimitegelased ei suuda omaenda filmi välja kanda ning nende vastaseid on kujutatud üheplaaniliselt. Filmi ülemaailmne piletitulu oli üle 861 miljoni USA dollari.
Film kujutab "Supervarga" filmidest tuntud väikeste kollaste käsilaste kujunemislugu ürgaegadest kuni 1960. aastateni, mil toimub "Käsilaste" põhitegevus. Seetõttu on filmis olulisel kohal 1960. aastate muusika ja kultuurilised vihjed (biitlite "Abbey Road" jpm), kuid vähemal määral ka varasemad ajaloolised ja mütoloogilised motiivid ning tegelased (Dracula, Napoleon Bonaparte, Excalibur jts). "Käsilaste" peategelased on käsilased Kevin, Stuart ja Bob.
Eesti keelde dubleeritud "Käsilaste" versioonis andsid tegelastele oma hääle Merle Palmiste (Scarlett Overkill), Priit Võigemast (Scarletti abikaasa Herb Overkill), Tiina Tauraite (Suurbritannia kuninganna), Märt Avandi (Walter Nelson), Haide Männamäe (Madge Nelson), Maiken Schmidt (Tina Nelson), Priit Pius (professor Flux), Tanel Saar (Walter Nelson juunior), Ain Jürisson (kroonivalvur), Tõnu Mikiver (jutustaja). Kaasa tegid ka Tiit Sukk, Kaspar Velberg, Helene Vannari, Mihkel Kabel, Allan Kress, Janek Sarapson, Maria Martin, Siim Rohtla, Inga Leetmaa, Gert Hatsukov, Aleks Tenusaar, Piret Jalakas, Jette Aus, Tobias Teder, Grete Hatsukov. Filmi tõlkis Mihkel Mõisnik. Dublaaži tegi stuudio Orbital Vox, dublaažirežissöör oli Margo Teder, helirežissöör Markku Tiidumaa ja dublaažiprodutsent Jette Aus.
Eestis oli "Käsilased" linastumise ajal üks populaarsemaid filme, juhtides edetabelit filmide "Terminator Genisys", "Ted 2" ja "Jurassic World" ees.


== Viited ==


== Välislingid ==
"Käsilaste" ametlik koduleht
"Käsilaste" eestikeelne põhitreiler YouTube'is
"Käsilased" andmekogus IMDb (inglise)
"Käsilased" Filmiveebis
Margit Adorf Eesti kino TOP7: «Käsilased» jäid esikohale püsima Postimees 13. juuli 2015
Käsilased tõusid tähtedeks EPL 7. juuli 2015
Eesti kino top 7. Käsilased lõid terminaatori soomuse mõlki ERR 13. juuli 2015
Pantone patenteeris Minion Yellow värvitooni ERR 26. juuli 2015
Kais Allkivi Koolivaheaja filminopped: väiksed kollased Käsilased pakuvad naeru, Sipelgamees ja Terminaator märulit Õhtuleht 27. juuni 2015