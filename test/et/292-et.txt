Rapla KEK-i haldushoone, praeguse nimega Okta Centrumi, kavandas arhitekt Toomas Rein. Hoone asub Raplas, Mahlamäe ja KEK-i elurajooni vahelisel pargialal. 1977. aastal valminud 3076-ruutmeetrise üldpinnaga ja kahe maapealse korrusega ärihoone on oma mahult kaheksanurkne. Hoone keskel asub katuseaknaga spordisaal, mida ümbritseb koridor. Välisfassaadi keskosa ilmestab lintakende rivi, mille taga asuvad teise korruse bürooruumid.
Maja esimese korruse keskosas asuvad fuajee ja kaubanduspinnad, hoone külgedele jäävad koridorid, kust avanevad pääsud väiksematesse abiruumidesse: omaaegse sisekujundusega sauna, duši- ja riietusruumidesse. Hoone tagumisse külge jäävad kohvikuruumid koos abiruumide ja pääsuga sisehoovis paikneva basseini juurde. 


== Sisekujundus ==
Väiksemates linnades kerkis 1970.ndatel suisa ulmelisi ehitisi, mille sisu polnud vähem ebamaine. Näiteks Rapla KEK ja Pärnu KEKi linnak, mis on vürtsitatud kunsti ja supergraafikaga. /.../ Rapla KEKi hoone sisemuse eest sai Aulo Padar 1977. a sisekujunduse aastapreemia ning tänu vähestele vahenditele on see maja Raplas seni üsna originaalilähedases seisus.


== Maastikukujundus ==
Rapla KEK-i "hoone mõjus (1970.ndate) väikelinnas uudse linnaaktiviseerijana, täiustades teistsugust suhtumist kehastava hoone kaudu linnapilti ja lisades tegevusi. Toomas Reinu üks suurejoonelisematest töödest suhestab ekspressiivse tahulise hoonemahu külgneva maastikuga. Erinevalt Linda kolhoosi peahoonest Kobelas, kus Rein hoone ning terrassid on tundlikult olemasolevasse olukorda istutatud, on Raplas maastik organiseeritud hoonest lähtuvalt. Hoonemahu astmikpüramiid on „mahulise klišeena vajutatud pargialale“, mõjudes lavastusena: maastik on hoone juurde sobivaks orkestreeritud." 


== Huvitavaid fakte ==
Hoones on kõik kaheksanurkne- nii põhiplaan kui isegi prügikastid. 


== Fotod ==
Rahvusarhiivi fotode andmebaas. Arvi Kriisi foto, 1983. Rapla KEK-i peahoone
Rahvusarhiivi fotode andmebaas. Harald Leppiksoni foto, 1978. Rapla KEK hoone vaade basseini poolt
Rahvusarhiivi fotode andmebaas. Harald Leppiksoni foto, 1978. Rapla KEK-i hoone eestvaade
Rahvusarhiivi fotode andmebaas. Harald Leppiksoni foto, 1978. Rapla KEK-i hoone eestvaade 2
Suur valik pilte Octa Centrumi hoonest


== Viited ==