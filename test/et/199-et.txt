Niko Phirosmani (gruusia keeles ნიკო ფიროსმანი; tõeline nimi Nikoloz Phirosmanašvili: ნიკოლოზ ფიროსმანაშვილი; 1862, Mirzaani, Thbilisi kubermang, Venemaa keisririik — 5. mai 1918, Thbilisi, Taga-Kaukaasia) oli gruusia iseõppinud maalikunstnik (alustas maalimist 1895. aastal), primitivismi esindaja.
Kunstnik jõudis teatava tunnustuseni alles elu viimastel aastatel, professionaalsed kunstnikud märkasid tema töid 1912. aastal. Phirosmani oli esindatud Moskvas 24. märtsil 1913. aastal avatud futuristide näitusel. Suurema osa elust oli Phirosmani väga vaene, ta suri alatoitluse ja haiguse tõttu. Maetud arvatavasti vaeste ühishauda.