Läänemaa Suursoo maastikukaitseala on kaitseala Harjumaal Padise vallas Änglema ja Hatu külas ning Läänemaal Lääne-Nigula vallas Kuijõe, Piirsalu ja Seljaküla külas ning Nõva vallas Nõmmemaa, Vaisi, Hindaste ja Variku külas. Hoiuala pindala on 10 249,3 ha, geograafilised koordinaadid on 59° 7′ 32″ N, 23° 51′ 50″ E. Kaitseala on arvatud ka Natura-alade Suursoo-Leidissoo linnuala ja Suursoo-Leidissoo loodusala koosseisu.
Kaitseala loodi 1981. aastal sookaitsealana. Kaitseala eesmärk on Läänemaa Suursoo soostiku ja sealsete kaitsealuste looma- ja taimeliikide kaitse. Suursood läbib Vihterpalu jõgi. Kaitseala loodeosas paiknevad Vedama Mustjärv ja Tänavjärv. Teisi veekogusid kaitsealal: Soo-otsa peakraav, Vedama oja, Veskijõgi, Pilli järv, Nõva Veskijärv, Hindaste järv. Läänemaa Suursoos on esindatud soomaastike kõik kolm põhitüüpi: madalsoo, siirdesoo ning kõrgsoo ehk raba.
Haruldastest liikidest leidub kaitsealal nõmmluga, rabaluga, madal luga, koldjas selaginell, tume nokkhein. Suursoos elavad mitmed inimpelglikud loomaliigid – hunt, ilves, karu, saarmas. Esineb ka kärpi, nirki, põtra, rebast. Lindudest on esindatud teder, sookurg, põldrüüt, tikutaja, soo-loorkull, kaljukotkas jne.


== Kaitseala eesmärgid ==
Läänemaa Suursoo maastikukaitseala eesmärk on:
Lääne-Eestile tüüpilise soostiku kaitse;
Loodusliku linnustiku kaitse; rändlinnuliikide kaitse. Need liigid on: raudkull (Accipiter nisus), sinikael-part (Anas platyrhynchos), laanepüü (Bonasa bonasia), öösorr (Caprimulgus europaeus), roo-loorkull (Circus aeruginosus), loorkull (Circus cyaneus), soo-loorkull (Circus pygargus), rukkirääk (Crex crex), musträhn (Dryocopus martius), väike-kärbsenäpp (Ficedula parva), sookurg (Grus grus), punaselg-õgija (Lanius collurio), suurkoovitaja (Numenius arquata), väikekoovitaja (Numenius phaeopus), herilaseviu (Pernis apivorus), rüüt (Pluvialis apricaria), händkakk (Strix uralensis), tumetilder (Tringa erythropus), mudatilder (Tringa glareola), punajalg-tilder (Tringa totanus), kiivitaja (Vanellus vanellus) ja teder (Tetrao tetrix);
Looduslike elupaikade ning loodusliku loomastiku ja taimestiku kaitse; elupaigatüüpide ja liikide elupaikade kaitse. Need elupaigad ja liigid on: metsastunud luited, luidetevahelised niisked nõod, liiva-alade vähetoitelised järved, looduslikult rohketoitelised järved, huumustoitelised järved ja järvikud, kuivad nõmmed, sinihelmikakooslused, rabad, rikutud, kuid taastumisvõimelised rabad, siirde- ja õõtsiksood, lääne-mõõkrohuga lubjarikkad madalsood, liigirikkad madalsood, vanad loodusmetsad, soostuvad ja soo-lehtmetsad, siirdesoo- ja rabametsad ja saarmas (Lutra lutra).


== Kaitseala vööndid ==
Hindaste piiranguvöönd (305,7 ha)
Inka sihtkaitsevöönd (58,7 ha)
Jõe piiranguvöönd (166,4 ha)
Karuste sihtkaitsevöönd (265,9 ha)
Kõrgeraba sihtkaitsevöönd (899,4 ha)
Leotusraba sihtkaitsevöönd (1760 ha)
Linnuraba sihtkaitsevöönd (1846,4 ha)
Pillijärve piiranguvöönd (780,9 ha)
Sooristi piiranguvöönd (514,8 ha)
Tänavjärve sihtkaitsevöönd (1017,7 ha)
Valgeristi piiranguvöönd (218,8 ha)
Veskijärve piiranguvöönd (792,1 ha)
Vihterpalu piiranguvöönd (739,7 ha)
Väljaraba sihtkaitsevöönd (882,5 ha)
Läänemaa Suursoo maastikukaitseala keskkonnaregistri kood on KLO1000124.


== Välislingid ==
Läänemaa Suursoo maastikukaitseala Keskkonnaregistri lehel