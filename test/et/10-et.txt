Nikolai Uspenski (vene keeles Николай Николаевич Успенский; sündinud 20. juulil 1946) on endine Venemaa diplomaat, aastatel 2006–2010 Venemaa Föderatsiooni erakorraline ja täievoliline suursaadik Eesti Vabariigis.
Nikolai Uspenski lõpetas 1969. aastal Moskva Riikliku Rahvusvaheliste Suhete Instituudi. Samal aastal alustas tööd diplomaatilises teenistuses, töötades aastatel 1969–1972 Nõukogude Liidu peakonsulaadis Kanadas Montréalis. Ta on töötanud muuhulgas ka Nõukogude Liidu suursaatkonnas Suurbritannias (1977–1983).
Aastatel 1985–1986 osales Nikolai Uspenski Genfis ning Reykjavíkis toimunud NLKP peasekretäri Mihhail Gorbatšovi ja USA presidendi Ronald Reagani läbirääkimistel Gorbatšovi tõlgina. Aastatel 1985–1990 oli ta Nõukogude Liidu välisministeeriumi teise Euroopa osakonna juhataja ja 1990–1991 Nõukogude Liidu suursaadik Rootsis. Aastatel 1992–1995 töötas ta Venemaa välisministeeriumi teises Euroopa osakonnas vanemnõuniku ametikohal.
1997. aastast kuni oma teenistuse alguseni Eesti Vabariigis töötas Uspenski Venemaa Föderatsiooni Julgeolekunõukogus, olles aastatel 1997–1999 rahvusvahelise julgeoleku küsimuste valitsuse juhataja asetäitja ja aastast 1999 sama ametkonna juhataja.
Suursaadikuks Eesti Vabariigis nimetati Nikolai Uspenski Venemaa presidendi Vladimir Putini määrusega nr 761 25. juulil 2006. Oma kohuseid asus ta täitma 13. septembril 2006 ja andis järgmisel päeval oma volikirjad üle president Arnold Rüütlile.
17. juunil 2010 autasustas Eesti president Toomas Hendrik Ilves suursaadik Uspenskit Maarjamaa Risti teenetemärgiga, mis antakse kõigile oma ametiaega lõpetavatele välisriikide saadikutele. Uspenski puhul kutsus see esile diskussiooni, kas see traditsioon on õigustatud või peaksid suursaadikud saama teenetemärke reaalsete teenete eest. Kõige häälekamalt vastustas Uspenskile teenetemärgi andmist endine Eesti diplomaat Mart Helme, kes leidis, et saadikule anti autasu Eesti-vastase tegevuse eest, viidates Venemaa Föderatsiooni saatkonna võimalikule seotusele pronksiööde sündmustega.
14. juulil 2010 nimetati uueks suursaadikuks Eestis Juri Merzljakov, kes andis oma volikirjad üle sama aasta 28. oktoobril. Nikolai Uspenskile jäi saadikukoht Eestis tema diplomaatilise karjääri viimaseks ametikohaks, sest sellelt vabastamise järel jäi ta pensionile.
Suursaadik Uspenski on abielus ja tütre isa. Ta valdab vene, inglise, prantsuse, rootsi ja birma keelt.


== Viited ==


== Välislingid ==
Vene suursaadik Nikolai Uspenski: maailmal tuleb meid arvestada interv. Raimo Poom. // Eesti Päevaleht, 11. veebruar 2008.
Lõuna-Osseetia ja Abhaasia iseseisvusest võidavad kõik, isegi need, kes ei soovi seda tunnistada," selgitas Venemaa suursaadik Eestis Nikolai Uspenski tänasel pressikonverentsil. Delfi, 7. august 2009.
Nikolai Uspenski: Ilvese visiit Moskvasse näitab suhtumist meie ühisesse võitu interv. Andres Reimer. // Eesti Päevaleht, 26. aprill 2010.