Στην ελληνική μυθολογία με το όνομα Ομόνοια είναι γνωστή μία θεότητα που προσωποποιούσε την ομόνοια και τη συμπόνοια μεταξύ των πολιτών. Η Ομόνοια γενεαλογείται ως θυγατέρα του Σωτήρος και της Πραξιδίκης, και αδελφή της Αρετής. Στην Ολυμπία υπήρχε βωμός της Ομονοίας, ενώ άλλο βωμό της είχαν ιδρύσει κατά την παράδοση οι Αργοναύτες στη νήσο Θυνιάδα. Ναοί της Ομονοίας υπήρχαν στη Μίλητο και στις Τράλλεις.
Η ελληνική θεά Ομόνοια ταυτίζεται με τη ρωμαϊκή θεά Κονκορδία (Concordia), της οποίας ο αρχαιότερος ναός βρισκόταν στους πρόποδες του Καπιτωλίου.


== Πηγές ==
Emmy Patsi-Garin: «Επίτομο λεξικό Ελληνικής Μυθολογίας», εκδ. οίκος Χάρη Πάτση, Αθήνα 1969