Ο Μουσικός Γυμναστικός Σύλλογος Πανσερραϊκός είναι ελληνικό αθλητικό σωματείο που δραστηριοποιείται στην πόλη των Σερρών, στον ομώνυμο νομό, όπου και βρίσκονται οι έδρες των τμημάτων του. Επίσημο έτος ίδρυσής του είναι το 1964 και αγωνίζεται με χρώματα το κόκκινο και το λευκό. Έμβλημα του είναι ο Λέων της Αμφιπόλεως.
Διατηρεί ενεργά τμήματα ποδοσφαίρου, καλαθοσφαίρισης, υδατοσφαίρισης, χειροσφαίρισης, χόκεϋ επί πάγου και κολύμβησης (ατομικής και συγχρονισμένης). Επιπλέον διατηρεί τμήματα για άτομα με ειδικές ανάγκες. Στο παρελθόν έχει κατά καιρούς δημιουργήσει τμήματα στίβου, πετοσφαίρισης, σκακιού, τεχνικής και υποβρύχιας κολύμβησης, σκοποβολής, τοξοβολίας και καταδύσεων.


== Τμήμα ποδοσφαίρου ανδρών ==


=== Ιστορική αναδρομή ===
Ο Πανσερραϊκός ιδρύθηκε στις 31 Μαΐου 1964 οπότε και αποφασίστηκε επισήμως η συγχώνευση δύο σερραϊκών ομάδων της Β' Εθνικής Κατηγορίας, του Απόλλωνα Σερρών και του Ηρακλή Σερρών.
Ο Πανσερραϊκός στο τέλος της ίδιας περιόδου (1964-65) κέρδισε την άνοδό του στην Α' Εθνική κατηγορία, μετά από αγώνες μπαράζ, όπου και συμμετείχε για έξι συναπτά έτη, μέχρι και την περίοδο 1970-71. Η παραμονή του στη Β' Εθνική υπήρξε πολύ σύντομη καθώς κατά την περίοδο 1971-72 κατέκτησε την πρώτη θέση του τελικού βαθμολογικού πίνακα.
Από το φθινόπωρο του 1972 μέχρι και το καλοκαίρι του 1979, οπότε και κατετάγη τελευταίος στη βαθμολογική κατάταξη, ο σύλλογος αγωνίστηκε στην Α' Εθνική, η μακρύτερη παραμονή της ιστορίας του στην κορυφαία κατηγορία των ελληνικών πρωταθλημάτων. Μετά από ένα ακόμη σύντομο πέρασμά του από την Β' Εθνική (1979-80) ο Πανσερραϊκός επανήλθε στην Α' Εθνική, όπου και παρέμεινε για τέσσερις περιόδους ως το 1983-84, οπότε και τερμάτισε τελευταίος.
Ακολούθησε ένα χρονικό διάστημα εναλλασόμενων ανόδων και πτώσεων μέχρι και την περίοδο 1989-90, οπότε και κατόρθωσε να παραμείνει σταθερά στην Α' Εθνική για τρία χρόνια. Το πέρας της περιόδου 1992-93 βρήκε το σύλλογο σε πολύ κακή κατάσταση, καθώς υποβιβάστηκε για πρώτη φορά στην ιστορία του στη Γ' Εθνική. Την επόμενη χρονιά κατέκτησε το Πρωτάθλημα της κατηγορίας επιστρέφοντας στη Β' Εθνική (1994-95), μόνο για να ξαναπέσει στην επόμενη (1995-96).
Από την αγωνιστική περίοδο 1996-97 μέχρι και την 2007-08 ο Πανσερραϊκός φιλοξενήθηκε σταθερά στη Β' Εθνική με κυμαινόμενη απόδοση, φτάνοντας όχι ψηλότερα από την 4η θέση. Ωστόσο την άνοιξη του 2008 κατέκτησε το Πρωτάθλημα της κατηγορίας επιστρέφοντας στην Α' Κατηγορία (πλέον Σούπερ Λίγκα) μετά από 16 χρόνια. Η κατάληψη της 16ης θέσης κατά την περίοδο 2008-09 σήμαινε, ωστόσο, και τον υποβιβασμό του συλλόγου στη Β' Εθνική.
Την χρονιά 2009-2010 όμως, και παρά το κακό ξεκίνημά του, ο Πανσερραϊκός κατάφερε τελικά να τερματίσει στην 5η θέση της κανονικής περιόδου και, μέσα από τη διαδικασία των μπαράζ ανόδου, να κερδίσει το 3ο εισιτήριο για την SuperLeague 2010-2011.. Την επόμενη σεζόν ο Πανσερραϊκός τερμάτισε 16ος (τελευταίος) στην Σούπερ Λίγκα αλλά εκμεταλλεύτηκε τον υποβιβασμό 3 ομάδων (Ολυμπιακός Βόλου, Α.Ο. Καβάλα, Ηρακλής για εξωαγωνιστικούς λόγους (ο Ολυμπιακός Β. και η Καβάλα έπεσαν λόγω της συμμετοχής τους στο σκάνδαλο με τα στημένα παιχνίδια, ενώ ο Ηρακλής για πλαστογραφία) και τερμάτισε 13ος, αποφεύγοντας, έτσι, τον υποβιβασμό. Την χρονιά 2011-12 ο Πανσερραϊκός τερμάτισε 7ος στο πρωτάθλημα της Football League, ενώ την χρονιά 2012-13 τερμάτισε 8ος αλλά υποβιβάστηκε στην νέα Γ' Εθνική κατηγορία λόγω οικονομικών προβλημάτων.


== Τμήμα καλαθοσφαίρισης ανδρών ==
Το τμήμα καλαθοσφάιρισης ανδρών του Μ.Γ.Σ. Πανσερραϊκού αγωνίζεται στις κατηγορίες της Ε.ΚΑ.Σ.Α.ΜΑ.Θ..


=== Ιστορική αναδρομή ===


==== Δεκαετίες 1970 και 1980 ====
Το τμήμα ανδρικής καλαθοσφαίρισης του Πανσερραϊκού ιδρύθηκε το 1964 ως συνέχεια εκείνων των ομάδων που συγχωνεύτηκαν. Συμμετείχε στα τοπικά πρωταθλήματα από τα πρώτα χρόνια της ίδρυσής τους, κατακτώντας μάλιστα τους πέντε πρώτους τίτλους. Συγκεκριμένα κατά τις χρονιές 1976, 1977 και 1978 αναδείχθηκε Πρωταθλητής της νεοσύστατης Τ.Ε. Ανατολικής Μακεδονίας Θράκης και μετά τη μετατροπή αυτής σε Ένωση Καλαθοσφαιρικών Σωματείων Ανατολικής Μακεδονίας και Θράκης (Ε.ΚΑ.Σ.Α.ΜΑ.Θ.) κατέκτησε δύο ακόμη τίτλους, το 1979 και το 1980.
Κατά τη διάρκεια της δεκαετίας του '80 ο σύλλογος πραγματοποίησε ανοδική πορεία, φτάνοντας κάπου στα μέσα της στην Α' Εθνική Κατηγορία Ανδρών (πρόδρομο της σημερινής Α1 Εθνικής). Παράλληλα, κατά το χρονικό διάστημα 1976-1982 συμμετείχε σε πέντε διοργανώσεις του Κυπέλλου Ελλάδος.


==== Άνοδος στη Γ' Εθνική ====
Η επόμενη επιτυχία σε τοπικό επίπεδο ήρθε μετά από δύο δεκαετίες, όταν ο σύλλογος κατέλαβε την πρώτη θέση του τελικού βαθμολογικού πίνακα της Α' Κατηγορίας Ανδρών της Ε.ΚΑ.Σ.Α.ΜΑ.Θ. κατά την περίοδο 2000-01. Με τον τρόπο αυτό πανηγύρισε την επιστροφή του στις εθνικές κατηγορίες και συγκεκριμένα στη Γ' Εθνική.
Κατά την αγωνιστική περίοδο 2001-02 ο Πανσερραϊκός κατέλαβε την 8η θέση στην τελική κατάταξη του Ομίλου του. Την επόμενη χρονιά, 2002-03 τερμάτισε αξιοσημείωτα στη 2η θέση της βαθμολογίας. Την περίοδο 2003-04 ολοκλήρωσε τις αγωνιστικές του υποχρεώσεις στην 7η θέση. Την επόμενη χρονιά, 2004-05, συγκέντρωσε περισσότερους βαθμούς με αποτέλεσμα να σκαρφαλώσει στην 4η θέση. Μετά από παραμονή πέντε ετών στην κατηγορία, ο σύλλογος υποβιβάστηκε το 2005-06, όταν κατετάγη προτελευταίος με μόλις τρεις νίκες στο ενεργητικό του.
Ακολούθησαν δύο περίοδοι στο τοπικό πρωτάθλημα, το οποίο και κατέκτησε την περίοδο 2007-08, επιστρέφοντας στη Γ' Εθνική. Η παραμονή αυτή τη φορά είχε διάρκεια μόλις ένα έτος, καθώς την περίοδο 2008-09 ο Πανσερραϊκός κατετάγη και πάλι προτελευταίος.


==== Επιστροφή στα Τοπικά Πρωταθλήματα ====
Έκτοτε αγωνίζεται στην Α' Κατηγορία του τοπικού του πρωταθλήματος, καταλαμβάνοντας την 8η θέση κατά τη χρονιά 2009-10. Την επόμενη αγωνιστική περίοδο, 2010-11, η ομάδα των Σερρών τερμάτισε στην 4η θέση της βαθμολογικής κατάταξης. Την ίδια επίδοση επανέλαβε και την περίοδο 2011-12. Την επόμενη χρονιά, 2012-13, βρέθηκε μια θέση υψηλότερα στην τελική βαθμολογία. Παράλληλα κατέκτησε για πρώτη φορά στην ιστορία του το Κύπελλο Ανδρών της Ε.ΚΑ.Σ.Α.ΜΑ.Θ., νικώντας στον τελικό με σκορ 80-68 τον Εθνικό Αλεξανδρούπολης.  Προπονητής της ομάδας για τη χρονιά αυτή ήταν ο Παναγιώτης Σπανός. Κατά την αγωνιστική περίοδο, 2013-14, ο Μ.Γ.Σ. Πανσερραϊκός διαγωνίζεται στο Πρωτάθλημα Α1 Κατηγορίας Ανδρών της Ε.ΚΑ.Σ.Α.ΜΑ.Θ με προπονητή τον Βασίλη Χρυσανθίδη.


=== Τρέχουσα αγωνιστική περίοδος ===
Κατά την τρέχουσα αγωνιστική περίοδο, 2016-17, ο Μ.Γ.Σ. Πανσερραϊκός διαγωνίζεται στο Πρωτάθλημα Α1 Κατηγορίας Ανδρών της Ε.ΚΑ.Σ.Α.ΜΑ.Θ.
Έδρα του Πανσερραϊκού είναι το Κλειστό Γυμναστήριο Κοιλάδας. Διοίκηση του Ανδρικού τμήματος είναι ο Βλάχος Σωτήρης και ο Γκαλίδης Γιώργος. Καθήκοντα πρώτου προπονητή διατηρεί ο Ρούλης Πασχάλης.


== Τμήμα καλαθοσφαίρισης γυναικών ==
Το τμήμα καλαθοσφάιρισης ανδρών του Μ.Γ.Σ. Πανσερραϊκού αγωνίζεται στις κατηγορίες της Ε.ΚΑ.Σ.Α.ΜΑ.Θ..


=== Ιστορικό ===
Το γυναικείο τμήμα καλαθοσφαίρισης του Πανσερραϊκού ιδρύθηκε το 1983. Διαθέτει στην τροπαιοθήκη του ένα Πρωτάθλημα Ε.ΚΑ.Σ.Α.ΜΑ.Θ., εκείνο του 1991-92.
Κατά την αλλαγή της χιλιετίας ο σύλλογος διένυε τις καλύτερες στιγμές του. Κατά την περίοδο 1999-00 κατέκτησε το Πρωτάθλημα της Α2 Εθνικής Κατηγορίας ανεβαίνοντας στην κορυφαία κατηγορία των ελληνικών πρωταθλημάτων.  Την ίδια χρονιά συμμετείχε στο Final-4 του Κυπέλλου Ελλάδος που διεξήχθη στις 22-23 Απριλίου 2000 στις Σέρρες όπου κατέλαβε την τρίτη θέση (Ημιτελικοί: Παναθηναϊκός - Πανσερραϊκός 62-53, Μικρός Τελικός: Πανσερραϊκός - Μ.Ε.Ν.Τ. 80-77).
Την επόμενη χρονιά, 2000-01, την πρώτη από πέντε συνεχόμενες στην Α1 Εθνική Κατηγορία, συμμετείχε και πάλι στο Final-4 του Κυπέλλου Ελλάδος που διεξήχθη στις 24-25 Μαρτίου 2001 στη Νέα Ιωνία Μαγνησίας. Και πάλι ο Πανσερραϊκός τερμάτισε τρίτος (Ημιτελικοί: Δ.Α.Σ. Άνω Λιοσίων - Πανσερραϊκός 71-53, Μικρός Τελικός: Πανσερραϊκός - Μ.Ε.Ν.Τ. 69-66). Σε ό,τι αφορά το Πρωτάθλημα τερμάτισε στην 5η θέση του βαθμολογικού πίνακα.
Την επόμενη περίοδο, 2001-02, ο Πανσερραϊκός ολοκλήρωσε τις αγωνιστικές του υποχρεώσεις μια θέση χαμηλότερα. Στο τέλος της αγωνιστικής περιόδου 2002-03 βρέθηκε στη 10η θέση της κατάταξης, πάνω από τη ζώνη του υποβιβασμού. Την περίοδο 2003-04 τερμάτισε ξανά στη 10η θέση, σε σύνολο όμως περισσότερων ομάδων.
Την αγωνιστική περίοδο 2004-05 ο σύλλογος κατέλαβε την τελευταία θέση του βαθμολογικού πίνακα της Α1 Εθνικής, με καμία νίκη στο ενεργητικό του, και συνεπώς υποβιβάστηκε. Κατά την επόμενη περίοδο, 2005-06, οπότε και ο σύλλογος θα συμμετείχε στο Πρωτάθλημα της Α2 Εθνικής, μηδενίστηκε σε όλα του τα παιχνίδια και αποχώρησε από τις εθνικές κατηγορίες.
Μετά από μερικά χρόνια αδράνειας του τμήματος γυναικών, ο Πανσερραϊκός επέστρεψε στα γήπεδα της Ε.ΚΑ.Σ.Α.ΜΑ.Θ. την αγωνιστική περίοδο 2012-13, ολοκληρώνοντας τις αγωνιστικές του υποχρεώσεις στην 2η θέση του βαθμολογικού πίνακα.


=== Διακεκριμένες καλαθοσφαιρίστριες ===
Αφεντούλα Μαγαλιού


=== Τρέχουσα αγωνιστική περίοδος ===
Κατά την τρέχουσα αγωνιστική περίοδο, 2013-14, ο Μ.Γ.Σ. Πανσερραϊκός διαγωνίζεται στο Πρωτάθλημα Γυναικών της Ε.ΚΑ.Σ.Α.ΜΑ.Θ.
Έδρα του Πανσερραϊκού είναι το Κλειστό Γυμναστήριο Κοιλάδας. Πρόεδρος του συλλόγου είναι ο Βασίλης Χατζημιχαηλίδης και έφορος του τμήματος ο Νίκος Τατιτζικίδης. Καθήκοντα πρώτου προπονητή διατηρεί ο Κώστας Μάρκου.


== Τμήμα καταδύσεων ==
Το 2006 ο Πανσερραϊκός δημιούργησε τμήμα καταδύσεων. Σήμερα παραμένει ανενεργό.


== Τμήμα κολύμβησης ==
Η δημιουργία του Εθνικού Κολυμβητηρίου Σερρών το 1977 έδωσε το έναυσμα στο σύλλογο να δημιουργήσει άμεσα τμήμα κολύμβησης. Αθλητές του συλλόγου έχουν διακριθεί σε πανελλαδικό επίπεδο, αντιπροσωπεύοντας την Ελλάδα και σε διεθνείς διοργανώσεις. Το 1981 επήλθε το πρώτο χρυσό μετάλλιο στο αγώνισμα Σκυταλοδρομίας Μικτής Ομαδικής Κολύμβησης.


== Τμήμα πετοσφαίρισης ==
Το 1972 ξεκίνησε τη λειτουργία του το τμήμα πετοσφαίρισης του Πανσερραϊκού. Απευθυνόταν τόσο σε αθλητές όσο και σε αθλήτριες. Σήμερα παραμένει ανενεργό.


== Τμήμα σκακιού ==

Το σκακιστικό τμήμα του Πανσερραϊκού ξεκίνησε τις δραστηριότητές του το 1972. Προέκυψε από την απορρόφηση του «Σκακιστικού Ομίλου Σερρών». Σήμερα παραμένει ανενεργό.


== Τμήμα σκοποβολής ==
Το 1986 ο Πανσερραϊκός δημιούργησε τμήμα σκοποβολής. Σήμερα παραμένει ανενεργό.


== Τμήμα στίβου ==
Το 1972 ξεκίνησε τη λειτουργία του το τμήμα στίβου του Πανσερραϊκού. Σήμερα παραμένει ανενεργό.


== Τμήμα συγχρονισμένης κολύμβησης ==
Το τμήμα συγχρονισμένης κολύμβησης του Πανσερραϊκού δημιουργήθηκε το 1987.
6 Πρωταθλήματα Ελλάδας: 1990, 1991, 1992, 1993, 1994, 1995.


== Τμήμα τοξοβολίας ==
Το 1986 ο Πανσερραϊκός δημιούργησε τμήμα τοξοβολίας. Σήμερα παραμένει ανενεργό.


== Τμήμα τεχνικής κολύμβησης ==
Το 1984 ξεκίνησε τη λειτουργία του το τμήμα τεχνικής κολύμβησης του Πανσερραϊκού με πρωτοβουλία παλαιών αθλητών της κολύμβησης. Σήμερα παραμένει ανενεργό.


== Τμήμα υδατοσφαίρισης ανδρών ==


=== Ιστορική αναδρομή ===
Το τμήμα υδατοσφαίρισης του συλλόγου δημιουργήθηκε το 1977 με έναυσμα τη δημιουργία του Εθνικού Κολυμβητηρίου Σερρών.
Την αγωνιστική περίοδο 2012-13, οπότε και αγωνίστηκε στο Πρωτάθλημα της Β' Εθνικής Κατηγορίας, ο Πανσερραϊκός κατέλαβε την 5η θέση της τελικής βαθμολογικής κατάταξης.  Αυτό του επέτρεψε να ανέλθει στην Α2 Εθνική Κατηγορία για πρώτη φορά στην ιστορία του. 


=== Τρέχουσα αγωνιστική περίοδος ===
Κατά την τρέχουσα αγωνιστική περίοδο, 2013-14, ο Μ.Γ.Σ. Πανσερραϊκός διαγωνίζεται στο Πρωτάθλημα της Α2 Εθνικής Κατηγορίας που διοργανώνει η Κολυμβητική Ομοσπονδία Ελλάδος.


=== Ιστορία πρωταθλήματος και κυπέλλου ===

Η περίοδος 2011–12 ήταν η τελευταία της Δ΄ Εθνικής ύστερα από την συγχώνευσή της με την Γ΄ Εθνική. Ο Μ.Γ.Σ. Πανσερραϊκός την περίοδο 2011–12 είχε εξασφαλίσει την άνοδο στην Γ΄ Εθνική για αυτό και αγωνίστηκε στην Β΄ Εθνική την περίοδο 2012–13 ύστερα από την αναδιάρθρωση των κατηγοριών.


== Τμήμα υδατοσφαίρισης γυναικών ==
Το τμήμα υδατοσφαίρισης του συλλόγου δημιουργήθηκε το 1977 με έναυσμα τη δημιουργία του Εθνικού Κολυμβητηρίου Σερρών. Οι αθλήτριες του Πανσερραϊκού Βαΐα Μίκικη, Δέσποινα Μουρατίδου και Μαριάνθη Μουρατίδου αποτέλεσαν μέλη της Εθνικής Ελλάδος. Επίσης στο κλιμάκιο της Εθνικής προπονούνταν η αθλήτρια Νατάσα Κλεπούσναλη.


== Τμήμα υποβρύχιας κολύμβησης ==
Το 1984 ξεκίνησε τη λειτουργία του το τμήμα υποβρύχιας κολύμβησης του Πανσερραϊκού με πρωτοβουλία παλαιών αθλητών της κολύμβησης. Σήμερα παραμένει ανενεργό.


== Τμήμα χειροσφαίρισης ανδρών ==


=== Ιστορική αναδρομή ===
Το 1983 ξεκίνησε την αγωνιστική του πορεία το τμήμα χειροσφαίρισης ανδρών του Πανσερραϊκού.
Κατά την αγωνιστική περίοδο 2010-11 ο Πανσερραϊκός έλαβε μέρος στο Πρωτάθλημα της Β' Εθνικής Κατηγορίας. Χωρίς να καταφέρει να πετύχει καμία νίκη σε 22 αγώνες, η ομάδα κατετάγη τελευταία και υποβιβάστηκε. Στα πλαίσια του θεσμού του Κυπέλλου Ελλάδος αποκλείστηκε κατά τον 1ο Γύρο της Α' Φάσης γνωρίζοντας την ήττα από τον ΓΑΣ Κιλκίς με σκορ 38-19.
Την επόμενη χρονιά, 2011-12, στα πλαίσια των αγώνων της Β' Εθνικής Κατηγορίας, τερμάτισε ξανά στην τελευταία θέση χωρίς καμία νίκη σε 8 αγώνες. Την περίοδο 2012-13, και πάλι στη Β' Εθνική, ολοκλήρωσε τις αγωνιστικές του υποχρεώσεις στην 3η θέση του Ομίλου του (σε σύνολο 6 ομάδων).


=== Τρέχουσα αγωνιστική περίοδος ===
Κατά την τρέχουσα αγωνιστική περίοδο, 2013-14, ο Πανσερραϊκός λαμβάνει μέρος στο Πρωτάθλημα της Β' Εθνικής Κατηγορίας Ανδρών.
Έδρα του Πανσερραϊκού είναι το Κλειστό Γυμναστήριο Κοιλάδας. Πρόεδρος του συλλόγου είναι ο Βασίλης Χατζημιχαηλίδης και έφορος του τμήματος ο Χρήστος Ζώργιος. Καθήκοντα πρώτου προπονητή διατηρεί ο Σταύρος Αγγελίδης.


== Τμήμα χειροσφαίρισης γυναικών ==


=== Ιστορική αναδρομή ===
Το τμήμα χειροσφαίρισης γυναικών του Πανσερραϊκού ιδρύθηκε το 1983, από κοινού με το ανδρικό τμήμα.
Κατά την αγωνιστική περίοδο, 2010-11, το γυναικείο τμήμα χειροσφαίρισης του Πανσερραϊκού συμμετείχε στο Πρωτάθλημα της Β' Εθνικής Κατηγορίας καταλαμβάνοντας την 5η θέση της τελικής κατάταξης στο σύνολο των έξι συλλόγων του ομίλου του, με μία νίκη και τέσσερις ήττες. Την επόμενη χρονιά, 2011-12, ολοκλήρωσε τις αγωνιστικές του υποχρεώσεις στην 3η θέση σε σύνολο 5 συλλόγων. Την αγωνιστική περίοδο 2012-13, λόγω αναδιάθρωσης των κατηγοριών, βρέθηκε στην Α2 Εθνική Κατηγορία, τερματίζοντας στην 3η θέση του ομίλου του σε σύνολο 5 συλλόγων.


=== Τρέχουσα αγωνιστική περίοδος ===
Κατά την τρέχουσα αγωνιστική περίοδο, 2013-14, ο Πανσερραϊκός λαμβάνει μέρος στο Πρωτάθλημα της Α2 Εθνικής Κατηγορίας Γυναικών.
Έδρα του Πανσερραϊκού είναι το Κλειστό Γυμναστήριο Κοιλάδας. Έφορος του τμήματος ο Γιάννης Βράμπας. Προπονήτρια του Τμήματος η Ζαχαρούλα Παπαδοπούλου.


== Τμήμα χόκεϋ επί πάγου ==
Τον Ιούλιο του 2012 ο Πανσερραϊκός δημιούργησε τμήμα χόκεϊ επί πάγου, άθλημα με οργανωμένη παρουσία στην Ελλάδα από το 1984.


== Έντυπο ==
Το 1972 κυκλοφόρησε το αθλητικό έντυπο Πανσερραϊκός, με εκδότη το Βασίλειο Τζανακάρη, αρχισυντάκτη τον Άγγελο Κολοκοτρώνη και άγνωστο έτος αναστολής κυκλοφορίας.


== Παραπομπές ==


== Εξωτερικοί σύνδεσμοι ==

Μ.Γ.Σ. Πανσερραϊκός, επίσημος ιστότοπος του (ερασιτέχνη) συλλόγου.
Μ.Γ.Σ. Πανσερραϊκός (ερασιτέχνης), επίσημος λογαριασμός στο Facebook.
Μ.Γ.Σ. Πανσερραϊκός (καλαθοσφαίριση ανδρών), επίσημος λογαριασμός στο Facebook.
Μ.Γ.Σ. Πανσερραϊκός (χόκεϊ επί πάγου), επίσημος λογαριασμός στο Facebook.
Κλειστό Γυμναστήριο Δ.Α.Κ. Σερρών, πληροφορίες στον ιστότοπο Gipeda.gr.