Η ταινία Ο λέων της δύσεως (αγγλ. The Westerner) είναι γουέστερν παραγωγής 1940 σε σκηνοθεσία Γουίλιαμ Γουάιλερ. Πρωταγωνιστές της ταινίας είναι οι Γκάρι Κούπερ, Γουόλτερ Μπρέναν και Ντόρις Ντέιβενπορτ. Η ταινία έλαβε τρεις υποψηφιότητες για Όσκαρ και χάρισε στον Γουόλτερ Μπρέναν το τρίτο του Όσκαρ Β' Ανδρικού Ρόλου.


== Υπόθεση ==
Το 1882, η πόλη του Βάινγκαρουν του Τέξας, διοικείται από τον δικαστή Ρόι Μπιν (Γουόλτερ Μπρέναν), ο οποίος αυτοαποκαλείται ως Ο μοναδικός νόμος δυτικά του Πέκος. Ο Μπιν διεξάγει τις δίκες του στο σαλούν που έχει στην κατοχή του και φτιάχνει μια περιουσία βάζοντας στους πολίτες παράνομα πρόστιμα και καταπατώντας εδάφη. Όσοι αντιτίθενται στην εξουσία του συνήθως απαγχονίζονται. Ο Κόουλ Χάρντεν (Γκάρι Κούπερ) είναι ένας πλανώδιος άνδρας που φτάνει στο Βάινγκαρούν και κατηγορείται ότι έκλεψε ένα άλογο από έναν από τους άνδρες του Μπιν, του Τσίκενφουτ (Πολ Χερστ). Κατά τη διάρκεια της δίκης ο Μπιν αποκρούει τους ισχυρισμούς του Χάρντεν ότι αγόρασε το άλογο νόμιμα από κάποιον άλλον. Ενώ ο δικάζεται, ο Χάντεν παρατηρεί την εμμονή του Μπιν με την ηθοποιό Λίλι Λάνγκτρι και του λέει ότι την έχει γνωρίσει και ότι είχε σχέση μαζί της. Ο Μπιν τότε καθυστερεί την καταδίκη του Χάρντεν και τον προστάζει να του φέρει την τούφα από τα μαλλιά της, την οποία ο Χάρντεν ισχυρίζεται ότι έχει αφήσει στο Ελ Πάσο. Κατά τη διάρκεια της απουσίας του Χάρντεν, εμφανίζεται ο κλέφτης του αλόγου του Τσίκενφουτ, Κινγκ Έβανς (Τάιλερ Φουτ), ο οποίος σκοτώνεται από τους άνδρες του Μπιν. Ο Μπιν αρχίζει να συμπαθεί τον Χάρντεν, εφόσον ο νεαρός άνδρας του θυμίζει τον εαυτό του στα νιάτα του, αλλά όταν ο Χάρντεν προσπαθεί να βοηθήσει μια οικογένεια εποίκων (την Τζέιν-Έλεν Μάθιους (Ντόρις Ντέιβενπορτ) και τον πατέρα της Κάλιφετ (Φρεντ Στόουν) που βρίσκεται σε διαμάχη με τον Μπιν πάνω σε ένα κομμάτι γης, ο Μπιν δε διστάζει να τον πυροβολήσει. Ο Χάρντεν προσπαθεί να κάνει τον Μπιν να καταλάβει ότι η συμπεριφορά του απέναντι στους άλλους δεν είναι σωστή και όταν ο Κάλιφετ Μάθιους σκοτώνεται από τους άνδρες του, αποφασίζει να πάρει εκδίκηση από τον άδικο δικαστή.


== Πληροφορίες παραγωγής ==
Πρόκειται για μια από τις δυο ταινίες που σκηνοθέτησε ο Γουίλιαμ Γουάιλερ το 1940 (η άλλη ήταν Το γράμμα (The Letter) που γύρισε για λογαριασμό της Warner με πρωταγωνίστρια την Μπέτι Ντέιβις). Η ταινία επανένωσε τον Γκάρι Κούπερ με τον Γουόλτερ Μπρέναν μετά την επιτυχημένη τους συνεργασία στην ταινία Ο Καουμπόι και η Λαίδη (The Cowboy and the Lady) το 1938. Οι δυο τους επρόκειτο να συνεργαστούν άλλες τέσσερις φορές τα χρόνια που ακολούθησαν.
Ο Γουόλτερ Μπρέναν ήταν εξαιρετικός καρατερίστας και μπορούσε να επισκιάσει εύκολα τους συμπρωταγωνιστές του. Όταν κλήθηκε από τον Γουάιλερ να ερμηνεύσει το ρόλο του Ρόι Μπιν στην ταινία Ο Λέων της Δύσης ήταν ήδη κάτοχος δυο Όσκαρ Β' Ανδρικού Ρόλου, κάτι που ανησυχούσε τον Γκάρι Κούπερ, ο οποίος είχε κληθεί να ερμηνεύσει τον πρωταγωνιστικό ρόλο. Ο Κούπερ φοβήθηκε ότι ο Μπρέναν επρόκειτο να τον επισκιάσει και ότι ο χρόνος στον οποίον επρόκειτο να εμφανιστεί στην ταινία επρόκειτο να ελαττωθεί προκειμένου να αυξηθεί εκείνος του Μπρέναν. Έτσι ο ηθοποιός προσπάθησε να αποχωρήσει από την ταινία, αλλά παρέμεινε τελικά μετά την παρότρυνση του παραγωγού Σάμιουελ Γκόλντγουιν που του υπενθύμισε ότι υποχρεούταν να παραμείνει λόγω του συμβολαίο που είχε υπογράψει με την εταιρία.


== Βραβεία ==
Ο Μπρέναν έλαβε την τρίτη του υποψηφιότητα για Όσκαρ Β' Ανδρικού Ρόλου κερδίζοντας για τρίτη φορά μέσα σε τέσσερα χρόνια. Με τη νίκη του ο Μπρέναν έγινε ο πρώτος και μοναδικός ηθοποιός που είχε βραβευτεί με τρία βραβεία Όσκαρ μέχρι και το 1968. Ο ηθοποιός προτάθηκε για άλλη μια φορά το 1941 για το ίδιο βραβείο, για τη συμμετοχή του στην ταινία Ο Λοχίας Γιορκ (Sergeant York) πάλι δίπλα στον Κούπερ, αλλά έχασε το βραβείο από τον Ντόναλντ Κρισπ.

Βράβευση:
Β' Ανδρικού Ρόλου - Γουόλτερ Μπρέναν
Υποψηφιότητα:
Καλλιτεχνικής Διεύθυνσης - Τζέιμς Μπαζέβι
Ιστορίας - Στιούαρτ Ν. Λέικ


== Παραπομπές ==


== Εξωτερικοί σύνδεσμοι ==
Ο λέων της δύσεως στην IMDb