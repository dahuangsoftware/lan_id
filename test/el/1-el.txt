Η British Airways (Βρετανικές Αερογραμμές) είναι η μεγαλύτερη αεροπορική εταιρεία του Ηνωμένου Βασιλείου. Είναι επίσης μία από τις μεγαλύτερες αεροπορικές εταιρείες του κόσμου, με περισσότερες υπερατλαντικές πτήσεις από την Ευρώπη από κάθε άλλη αεροπορική εταιρεία. Οι κύριες βάσεις της είναι τα αεροδρόμια του Λονδίνου Διεθνές Αεροδρόμιο Χίθροου και Διεθνές Αεροδρόμιο Γκάτγουικ. Δευτερεύουσες βάσεις της εταιρείας είναι περιφερειακά αεροδρόμια όπως αυτό της Γλασκώβης και του Μάντσεστερ, απ' όπου εκτελούνται πολλές υπερατλαντικές πτήσεις.


== Ιστορία της ΒΑ ==
Η εταιρεία ξεκίνησε μετά τον Πρώτο Παγκόσμιο Πόλεμο. Στις 25 Αυγούστου 1919, η προκάτοχός της Aircraft Transport & Travel (AT & T), εγκαινίασε την πρώτη προγραμματισμένη καθημερινή πτήση στην ιστορία, μεταξύ Λονδίνου και Παρισιού. Στις 31 Μαρτίου 1924, τέσσερις βρετανικές αεροπορικές εταιρείες, η Instone, η Handley Page, η Daimler Airways (απόγονος της AT & T) και η British Air Marine Navigation, συγχωνεύθηκαν για να δημιουργήσουν την Imperial Airways, η οποία ανέπτυξε τα δρομολόγια προς τις (τότε) αποικίες, την Αυστραλία και την Αφρική.
Στο μεταξύ, μικρότερες βρετανικές αεροπορικές εταιρείες είχαν ξεκινήσει πτήσεις. Αυτές συγχωνεύθηκαν το 1935 για να δημιουργήσουν την πρώτη ιδιωτική British Airways Ltd. Η Imperial Airways και η British Airways Ltd. κρατικοποιήθηκαν το 1939 και συγχωνεύθηκαν στην British Overseas Airways Corporation (BOAC). Μετά τον Δεύτερο Παγκόσμιο Πόλεμο, η BOAC συνέχισε να εκτελεί πτήσεις μεγάλων αποστάσεων, εκτός των δρομολογίων προς τη Νότια Αμερική, τα οποία εκτελούνταν από την British South American Airways, η οποία εν συνεχεία συγχωνεύθηκε ξανά με την BOAC. Οι πτήσεις Ευρώπης και εσωτερικού εκτελούνταν από μια νέα εταιρεία, την British European Airways (BEA).

Τη δεκαετία του 1950 ξεκίνησε η εποχή των αεροσκαφών τζετ. Πρωτεργάτης στην επανάσταση αυτή η BOAC, που δρομολόγησε το πρώτο επιβατικό αεροσκάφος τζετ, το De Havilland Comet, προς το Γιοχάνεσμπουργκ το 1952, ολοκληρώνοντας το δρομολόγιο στο μισό χρόνο απ' ό,τι πρωτύτερα. Η γέννηση του μαζικού τουρισμού έφερε αλλαγές στην αεροπορική αγορά. Η ΒΕΑ ανταποκρίθηκε στην συνεχώς αυξανόμενη ζήτηση, με την ίδρυση της ΒΕΑ Airtours, που δημιουργήθηκε το 1970. Η BOAC και η BEA συγχωνεύθηκαν στη νέα British Airways το 1974. Η ΒΑ, σχεδόν ταυτόχρονα με την Air France ξεκίνησε πτήσεις με το πρώτο υπερηχητικό αεροσκάφος, το Concorde, τον Ιανουάριο του 1976.
Το Νοέμβρη του 2010 η Ευρωπαϊκή Επιτροπή επέβαλε στην εταιρεία πρόστιμο 104 εκ. ευρώ για τη συμμετοχή της σε καρτέλ εμπορευματικών αερομεταφορών.


== Ιδιωτικοποίηση της ΒΑ ==

Ο Σερ Τζον Κινγκ (Sir John King), μετέπειτα Λόρδος Κινγκ, έγινε πρόεδρος της ΒΑ το 1981, με την αποστολή να προετοιμάσει την εταιρεία για την επικείμενη ιδιωτικοποίησή της. O Κινγκ κατάφερε να αντιστρέψει την ελλειμματική πορεία του κολοσσού των αερομεταφορών και να την καταστήσει μια από τις πιο κερδοφόρες αεροπορικές εταιρείες του κόσμου. Μάλιστα, ο Κινγκ έφτασε σε σημείο να χαρακτηρίζει την ΒΑ ως την «Πιο αγαπημένη Αεροπορική Εταιρεία του Κόσμου» («The World's Favourite Airline»), ενώ άλλες μεγάλες αεροπορικές εταιρείες πάσχιζαν για να επιβιώσουν. Ο στόλος της εταιρείας και το δίκτυο προορισμών, σύντομα επεκτάθηκαν, ενώ διάφοροι ειδικοί επί του μάρκετινγκ και της προώθησης του εμπορικού σήματος της ΒΑ, επιστρατεύθηκαν για να αναστρέψουν την εικόνα της βρετανικής εταιρείας. Στις αρχές της δεκαετίας του 1980, πραγματοποιήθηκαν περίπου 23.000 απολύσεις, όμως το ηθικό των εργαζομένων παρέμεινε υψηλό. Ο Λόρδος Κινγκ, επίσης, αναγνώρισε τη σημασία του Concorde στη στρατηγική της εταιρείας.
Ο κρατικός αερομεταφορέας τελικά ιδιωτικοποιήθηκε και οι μετοχές του έγιναν διαθέσιμες μέσω του Χρηματιστηρίου του Λονδίνου, τον Φεβρουάριο του 1987. Τον Απρίλιο του 1988, η British Airways ολοκλήρωσε την εξαγορά της δεύτερης μεγαλύτερης αεροπορικής εταιρείας της Μεγάλης Βρετανίας, της British Caledonian, μια εξαγορά που προκάλεσε μεγάλες αντιδράσεις. Τέλος, το 1992, απορρόφησε την Dan-Air, της οποίας η βάση ήταν στο αεροδρόμιο Γκάτγουικ.


== Δραστηριότητες της ΒΑ ==


=== Θυγατρικές ή Συνεργαζόμενες Εταιρείες ===
BA Connect
British Mediterranean Airways, (Μ. Βρετανία, συνεργασία από το 1997).
Comair, (Ν. Αφρική, συνεργασία από το 1996)
GB Airways, (Μ. Βρετανία, συνεργασία από το 1995)
Loganair, (Μ. Βρετανία, συνεργασία από το 1994)
Sun Air, (Δανία, συνεργασία από το 1996)
Η BA, ήταν από τις πρώτες εταιρείες που εισήγαγε τα επίπεδα κρεβάτια, στις καμπίνες πρώτης θέσης των αεροσκαφών μεγάλων αποστάσεών της. Στις 8 Σεπτεμβρίου 2004, η ΒΑ ανακοίνωσε ότι θα πουλούσε το 18.5% των μετοχών της αυστραλέζικης Qantas, αλλά θα συνέχιζε την συμμαχία των δύο εταιρειών.
Επίσης, η ΒΑ, κατέχει το 9% των μετοχών της ισπανικής Iberia, ενώ αποτελεί ιδρυτικό μέλος (μαζί με την American Airlines, Cathay Pacific, Qantas και την Canadian Airlines) της αεροπορικής συμμαχίας oneworld, της τρίτης μεγαλύτερης αεροπορικής συμμαχίας πίσω από την SkyTeam και την Star Alliance.


== Ο Στόλος της ΒΑ ==
O στόλος της ΒΑ, αποτελείται από τα ακόλουθα αεροσκάφη:
Τον Μάρτιο του 2014, η μέση ηλικία των αεροσκαφών της ΒΑ ήταν 12,9 χρόνια.


== Παραπομπές ==


== Εξωτερικοί σύνδεσμοι ==

British Airways - Ελλάδα
British Airways - Διεθνής Πύλη
Οι στολές των αεροσυνοδών της British Airways