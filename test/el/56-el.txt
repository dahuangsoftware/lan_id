Ο Γιόχαν Ντάνιελ Τίτιους (Johann Daniel Titius) ήταν Γερμανός αστρονόμος, καθηγητής στη Βιττεμβέργη.


== Βιογραφία ==
Γεννήθηκε στις 2 Ιανουαρίου του 1729 στο Konitz (σημερινό Chojnice) της Πρωσίας . Είναι περισσότερο γνωστός για τη διατύπωση του Νόμου Μπόντε-Τίτιους και για τη χρήση αυτού του εμπειρικού κανόνα στην πρόβλεψη της υπάρξεως ενός ουράνιου σώματος σε μέση απόσταση 2,8 AU από τον Ήλιο. Ο Τίτιους πέθανε στις 11 Δεκεμβρίου του 1796 στη Βιττεμβέργη.


== Νόμος Μπόντε-Τίτιους ==
Ο Γερμανός αστρονόμος εισήγαγε την ανακάλυψή του πάνω στις πλανητικές αποστάσεις το 1766 σε μία γερμανική μετάφραση του βιβλίου του Charles Bonnet Contemplation de la Nature. Η άποψή του ότι το σώμα αυτό θα ήταν αναγκαστικά μικρό επισκιάσθηκε αργότερα από το Γιόχαν Μπόντε, που υπεστήριξε ότι μπορεί και να είχε το μέγεθος πλανήτη. Αυτό το σώμα θα ανακαλυπτόταν 4 μόλις χρόνια μετά το θάνατο του Τίτιους: ήταν ο πρώτος αστεροειδής, η Δήμητρα. Ο Τίτιους ήταν αυτός που ανακάλυψε τον «Νόμο Μπόντε-Τίτιους»: ο Μπόντε απλώς τον έκανε ευρύτερα γνωστό.
Κατά ένα μέρος εξαιτίας του Νόμου Μπόντε-Τίτιους, οι πρώτοι 4 αστεροειδείς που ανακαλύφθηκαν χαρακτηρίζονταν κανονικοί πλανήτες. Μετά την ανακάλυψη και αρκετών άλλων τέτοιων σωμάτων, αυτή η κατηγορία ονομάσθηκε «μικροί πλανήτες» ή «αστεροειδείς». Με βάση την απόφαση της IAU το 2006, οι αστεροειδείς με σφαιρικό σχήμα (όπως αυτοί οι 4 μεγάλοι) επαναταξινομήθηκαν ως νάνοι πλανήτες, ενώ οι υπόλοιποι ως «μικρά σώματα του Ηλιακού Συστήματος».


== Ονομάσθηκαν προς τιμήν του ==
Ο αστεροειδής 1998 Τίτιους (1998 Titius) και ο κρατήρας Τίτιους στο νότιο ημισφαίριο της Σελήνης ονομάστηκαν έτσι προς τιμή του Γιόχαν Ντάνιελ Τίτιους.


== Αναφορές ==
Nieto, Michael: The Titius-Bode Law of Planetary Distances, Pergamon Press, 1972
Cunningham, Clifford J.: Introduction to Asteroids, Willmann-Bell Inc., Richmond, Virginia, 1988


== Εξωτερικοί σύνδεσμοι ==