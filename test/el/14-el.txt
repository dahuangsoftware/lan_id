Ο Όθων Γ΄, κόμης της Βουργουνδίας (περί το 1218 - 19 Ιουνίου 1248), κόμης της Βουργουνδίας (1231 - 1248) και ο τελευταίος δούκας της Μερανίας (1234 - 1248) ήταν γιος του Όθωνα Α΄ δούκα της Μερανίας και της Βεατρίκης Β΄ της Βουργουνδίας. Διαδέχθηκε την μητέρα του ως δούκας της Βουργουνδίας (1231) και τρία χρόνια αργότερα τον πατέρα του ως δούκας της Μερανίας (1234). Παντρεύτηκε την Ελισάβετ, κόρη του κόμη Αλβέρτου Δ΄ του Τιρόλου χωρίς να αποκτήσουν παιδιά. Την εποχή που ήταν ανήλικος παρέμεινε ως το 1236 υπό την κηδεμονία του συγγενούς του από την πλευρά του πατέρα του επισκόπου Εγβέρτου του Μπάμπεργκ.
Όταν ενηλικιώθηκε παρέδωσε την διοίκηση της κομητείας της Βουργουνδίας στον Θεοβάλδο Α΄ της Ναβάρρας και περιπλέχθηκε σε συγκρούσεις με τον Οίκο του Βίττελσμπαχ σχετικά με τα εδάφη του στην Βαυαρία. Έχασε την αρχαία τοποθεσία του Ανδεχ αλλά κατάφερε να διατηρήσει το Ίνσμπρουκ το οποίο προβίβασε σε πόλη (1239) υπό την διοίκηση του πεθερού του κόμη Αλβέρτου του Τιρόλου. Το 1242 έδωσε το Φρανς-Κοντέ σαν δώρο στον δούκα Ούγο Δ΄ της Βουργουνδίας. Τα τελευταία χρόνια της ζωής του ο Όθων διεκδίκησε τα εδάφη του στις οικογενειακές του κτήσεις στην Φραγκονία. Στην σύγκρουση που ξέσπασε ανάμεσα στον Φρειδερίκο Β΄ της Γερμανίας και στον πάπα Ιννοκέντιο Δ΄, ο Όθων πήγε με το μέρος του πρώτου με αποτέλεσμα να αφοριστεί από τον επίσκοπο του Μπάμπεργκ και να υποστεί μεγάλη απώλεια των κτήσεων του. Όπως όλοι οι πρόγονοί του από τον Οίκο του Ανδέχ, έκανε δωρεά στο Κιστερκιανό αβαείο στο Λάνγκχειμ της Φραγκονίας, όπου τάφηκε (1248). Με τον θάνατό του το δουκάτο της Μερανίας, όπως και ο Οίκος του Ανδέχ, εξέλιπαν. Την Βουργουνδία κληρονόμησε η αδελφή του Αδελαΐδα, κόμισσα της Βουργουνδίας και ο σύζυγός της Ούγος του Σαλόν.