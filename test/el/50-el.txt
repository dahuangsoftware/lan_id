Ο Βασίλης Σπυρόπουλος γεννήθηκε στην Αθήνα το 1954, κι από μικρή ηλικία ασχολήθηκε με τη μουσική, κυρίως ως κιθαρίστας και συνθέτης. Η πρώτη του επαγγελματική δραστηριότητα ξεκινάει το 1974, οπότε συμμετέχει στο γκρουπ του Νικόλα Άσιμου (1974-1975). Το 1977 μαζί με τον αδελφό του Νίκο Σπυρόπουλο και το Αντρέα Μουζακίτη σχηματίζουν το γκρουπ ΣΠΥΡΙΔΟΥΛΑ, που λίγο αργότερα με τη συνεργασία του Παύλου Σιδηρόπουλου ηχογραφούν το άλμπουμ "ΦΛΟΥ" (1979) έναν από τους πιο επιδραστικούς δίσκους της ελληνικής ροκ σκηνής.Στη συνέχεια, μετά την αποχώρηση του Σιδηρόπουλου οι ΣΠΥΡΙΔΟΥΛΑ εκδίδουν το 2ο άλμπουμ τους ΝΑΥΛΟΝ ΜΤΕΦΙΑ ΚΑΙ ΨΟΦΙΑ ΚΕΦΙΑ, το 1982. Παράλληλα ασχολήθηκε με τη διδασκαλία της κιθάρας, αρχικά στο ΠΙΝΔΑΡΕΙΟ ΩΔΕΙΟ (1979-1983) κι αργότερα στην ΕΤΑΙΡΕΙΑ ΜΟΥΣΙΚΗς ΕΡΕΥΝΑΣ ΚΑΙ ΠΕΙΡΑΜΑΤΙΣΜΟΥ, μουσικό εργαστήριο που ίδρυσαν από κοινού με τον Νίκο Σπυρόπουλο και τον εκλιπόντα Νίκο Δόικα (1989-2010). Δισκογράφησε με τους ΣΠΥΡΙΔΟΥΛΑ 3 ακόμα δίσκους, ΤΑΞΙΔΙ ΣΤΟ ΚΕΝΤΡΟ ΤΗς ΠΟΛΗΣ (1994), ΣΕ ΤΡΟΧΙΑ ΜΕ ΑΠΟΚΛΙΣΗ (1996) και ΤΟ ΒΛΕΜΜΑ ΤΩΝ ΑΝΘΡΩΠΩΝ (2006). Συμμετείχε επίσης σε δίσκους άλλων σχημάτων, (ΠΥΞ-ΛΑΞ, Β.ΠΑΠΑΚΩΝΣΤΑΝΤΙΝΟΥ, ΣΑΥΡΑ ΤΩΝ ΒΑΣΙΛΙΚΩΝ ΔΡΟΜΩΜ κ.α.). Σήμερα συνεργάζεται με τους ΛΟΣΤΡΕ HIGH-VANEROS, ένα ακουστικό τρίο με τους Ν.Σπυρόπουλο και Δ.Πουλικάκο.Επίσης έχει δημιουργήσει τα double trouble sessions, μια σειρά από ντουέτα με διαφορετικού συνοδοιπόρους.