Ο Σείριος ή Ρέμα Γοργόπης ή Πλατύ Ρέμα είναι ποταμός της Μακεδονίας που πηγάζει από το Πάικο και, έπειτα από μια σύντομη διαδρομή, καταλήγει στον ποταμό Αξιό στα ανατολικά του Καμποχωρίου.


== Περιγραφή ==
Ο Σείριος, ο οποίος αποτελεί παραπόταμο του ποταμού Αξιού, πηγάζει από τις ανατολικές πλαγιές του Πάικου. Ο κύριος κλάδος του είναι o Στραβοπόταμος ή Μαύρο ποτάμι, που πηγάζει δυτικά των Λιβαδίων και διασχίζει τις ανατολικές πλαγιές του Πάικου ανάμεσα στην Καστανερή και την Κάρπη, όπου παίρνει το όνομα Μαυροπόταμος. Στο μέσο ρου του Σείριου που λέγεται Μαυροπόταμος χύνονται και οι πηγές της κορυφής Κοκκινόπετρα ή Καντάστι, 1607μ. υψόμετρο. Στη συνέχεια φτάνει βόρεια της Γουμένισσας, όπου συναντά τον άλλο μεγάλο κλάδο, το Μεγάλο ποτάμι.
Το Μεγάλο ποτάμι πηγάζει σε υψόμετρο 1.307 μέτρα δυτικά της Καστανερής και νότια των Λιβαδίων. Σ' αυτό χύνονται οι πηγές της Καστανερής. Έπειτα ο ποταμός περνά ανατολικά της Γρίβας και φτάνει βόρεια της Γουμένισσας όπου εκβάλλει στο Μαυροπόταμο, τον κύριο κλάδο του Σείριου, στη θέση "Δυο Ποτάμια".
Κατόπιν, ο Σείριος περνά δυτικά της Γοργόπης όπου συναντά τον τρίτο κλάδο, το Χαλιά. Ο Χαλιάς πηγάζει από το δάσος ανάμεσα στην Κάρπη και την Πηγή. Μετά τη Γοργόπη ο Σείριος συνεχίζει την ανατολική του πορεία, περνάει βόρεια του Καμποχωρίου και εκβάλλει στον Αξιό μετά από μια πορεία 38 χιλιομέτρων περίπου.
Ο Σείριος είναι γνωστός από την αρχαιότητα για τα μεγάλα πλατάνια και τις οξιές που φύονται στις όχθες του και δημιουργούν μια παχιά σκιά μέσα στην οποία ρέουν τα κρύα νερά του. Ο ποταμός έχει ροή όλο το έτος και υδρεύει την ευρύτερη περιοχή της Παιονίας, ενώ την άνοιξη είναι ιδιαίτερα ορμητικός. Στο ορεινό του τμήμα σχηματίζονται πολλοί καταρράκτες ενώ στο κατώτερο τμήμα του Στραβοπόταμου, που ονομάζεται Μαύρο ποτάμι, υπάρχει έντονη αλιευτική δραστηριότητα.


== Πηγές ==
Όμορφος κόσμος, μαγικός, Φθινοπωρινή βόλτα στο πανέμορφο όρος Πάικο
Υπουργείο Αγροτικής Ανάπτυξης, Αποτελέσματα Λεκάνης Αξιού, Υδρογεωλογικά Στοιχεία
Δήμος Παιονίας, Οι δρόμοι του κρασιού στη Γουμένισσα