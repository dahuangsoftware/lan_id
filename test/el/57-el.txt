Ο Μίχαελ Στίφελ (Michael Stifel, Έσλιγκεν, 1487 - Ιένα, 19 Απριλίου 1567) ήταν Γερμανός μοναχός και μαθηματικός. Γεννήθηκε το 1486 και από νωρίς εισήλθε στο χριστιανικό μοναχικό Τάγμα των Αυγουστίνων (των Δομινικανών). Υπήρξε ένθερμος υποστηρικτής του Μαρτίνου Λούθηρου και γενικά της Μεταρρύθμισης εξ αιτίας της οποίας υπέστh πολλές διώξεις με συνέπεια να καταφύγει στη Πρωσία υπό την προστασία του Αυτοκράτορα Καρόλου Κουίντου όπου και του δόθηκαν έδρες διδασκαλίας Θρησκευτικών και Μαθηματικών στο Πανεπιστήμιο του Κένιξμπουργκ. Αργότερα δε ανέλαβε να διδάσκει μαθηματικά και στο Πανεπιστήμιο της Ιένας.
Ο Στίφελ ασχολήθηκε με τα πολυώνυμα και είναι ο πρώτος μαθηματικός που εισήγαγε τα γράμματα ως σύμβολα αγνώστων στις αλγεβρικές παραστάσεις, καθώς επίσης και πρόδρομος του Ναπιέρ στην ανακάλυψη των λογαρίθμων και στην εκπόνηση πρώιμων λογαριθμικών πινάκων. Μάλιστα τους αρνητικούς αριθμούς τους ονομάτιζε "παράλογους".
Από τα σημαντικότερα των έργων του είναι το «Arithmetica Integra», (= αριθμητική ολοκλήρωση), που εξέδωσε στη Νυρεμβέργη το 1504.
Εκτός των άλλων όμως παρασυρόμενος από τα ρεύματα της εποχής του ασχολήθηκε και με την εσχατολογία προσπαθώντας με αλγεβρικά στοιχεία από την Αποκάλυψη του Ιωάννη να προσδιορίσει χρονικά την επερχόμενη συντέλεια του κόσμου. Επί τούτου εξέδωσε ειδική μελέτη, την «Αποκάλυψη εξ αποκαλύψεως» στην οποία προσδιόρισε την 19η Οκτωβρίου του 1533 ως Ημέρα της Κρίσεως, ενσπείροντας ένα γενικότερο φόβο και τρόμο. Όταν όμως παρήλθε η ημερομηνία αυτή χωρίς τίποτε το αξιοσημείωτο ο μεν κόσμος πανηγύριζε ενώ ο Στίφελ δεν τόλμησε ξανά να δημοσιοποιήσει άλλες σχετικές έρευνες ή σκέψεις του.
Ο Μ. Στίφελ πέθανε στην Ιένα το 1567.


== Παραπομπές ==


== Πηγές ==
"Εγκυκλοπαίδεια Πάπυρος Λαρούς Μπριτάννικα" τομ.55ος, σελ.259.