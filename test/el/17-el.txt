Ο Θίοντορ Μάρβιν "Τεντ" Ντιμπιάσι Sr. (Theodore Marvin "Ted" DiBiase Sr, 18 Ιανουαρίου 1954) είναι Αμερικανός πρώην παλαιστής, μάνατζερ παλαιστών, σχολιαστής αγώνων πάλης, αλλά και πρώην υπουργός. Αυτή την περίοδο έχει συμβόλαιο "θρύλου" με την εταιρεία WWE, όπου εμφανίζεται σποραδικά.


== Καριέρα ==


=== Σταδιοδρομία ===
Ο Τεντ Ντιμπιάσι, όνομα που χρησιμοποιούσε στα ρινγκ, είναι ένας από τους μεγαλύτερους επαγγελματίες παλαιστές που έχει περάσει από τον χώρο. Στην καριέρα του έχει κατακτήσει τριάντα πρωταθλήματα και είναι περισσότερο γνωστός για τον χρόνο του στο WWE, τότε WWF. Γνωστός και για το ψευδώνυμο "The Million Dollar Man" (στα ελληνικά Ο εκατομμυριούχος άνθρωπος), έχει περάσει και από άλλες εταιρείες, όπως οι National Wrestling Alliance, Mid-South Wrestling, το WCW και στην Ιαπωνία, το All Japan Pro Wrestling.


=== Million Dollar Championship ===
Εκτός των Παγκόσμιων τίτλων και των Ομαδικών που έχει κατακτήσει, δημιούργησε τον προσωπικό του τίτλου, φτιαγμένο από διαμάντια για να δείξει την οικονομική του επιφάνεια, και τον ονόμασε "Million Dollar Championship". Τον τίτλο αυτό, τον κατέκτησαν μόνο άλλοι τρεις παλαιστές, ο Στιβ Όστιν, ο Βέρτζιλ και ο γιος του Τεντ Ντιμπιάσι Jr.. Ποτέ δεν έγινε επίσημος τίτλος κάποιας εταιρείας, και από το 2010 που εμφανίστηκε τελευταία φορά στην τηλεόραση, ανήκει στον Ντιμπιάσι.


=== Αντιπαλότητες ===
Το περισσότερο διάστημα της καριέρας του, το πέρασε υποδυόμενος τον αντιπαθητικό προς το κοινό, πλούσιο παλαιστή, που μπορούσε να εξαγοράσει τα πάντα και να κάνει ότι θέλει. Είχε ως σλόγκαν την φράση "όλα έχουν την τιμή τους" και κατέκτησε ακόμα και τίτλους εξαγοράζοντας την θητεία από άλλους παλαιστές, όπως ο Αντρέ ο Γίγαντας. Αντιμετώπισε θρύλους όπως ο Χαλκ Χόγκαν, ο Ρικ Φλερ και ο Ντάστι Ρόουντς, ενώ το 2010 τιμήθηκε για την προσφορά του στον χώρο, με την εισαγωγή του στο Hall of Fame του WWE, τελετή που παρουσίασαν οι δύο γιοι του, Τεντ Jr. και Μπρετ.


== Προσωπική ζωή ==
Ο Ντιμπιάσι υιοθετήθηκε σε πολύ μικρή ηλικία από τον παλαιστή Άιρον Μάικ Ντιμπιάσι, που ήταν Ιταλός και την γυναίκα του. Οι πραγματικοί του γονείς ήταν παλαιστής και ψυχαγωγός αντίστοιχα. Σε ηλικία 15 ετών έχασε τον θετό πατέρα του από ανακοπή καρδιάς που υπέστη μέσα στο ρινγκ. Μετά τον χαμό του, η θετή του μητέρα κλονίστηκε ψυχολογικά και ο Τεντ πήγε να ζήσει με τους παππούδες του. Αφού τελείωσε το σχολείο, δεν δέχτηκε να σπουδάσει και αφιερώθηκε στην πάλη.
Ο Τεντ έχει παντρευτεί δύο φορές. Από τον πρώτο γάμο του απέκτησε τον Μάικ, ενώ από τον τωρινό του γάμο, έχει άλλους δύο γιους, τον Μπρετ και τον Τεντ Jr. Και οι τρεις ακολούθησαν τα βήματά του στην επαγγελματική πάλη, μα μόνο ο Τεντ Jr. κατάφερε να σημειώσει μια μικρή επιτυχία στον χώρο.


== Πηγές ==
Προφίλ στο WWE.com
Προσωπική ιστοσελίδα
http://teddibiase.com/