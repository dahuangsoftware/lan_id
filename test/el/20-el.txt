Η Αζαρία ή Ατζαρία (Adjara μ აჭარა, στα γεωργιανά ach'ara), είναι αυτόνομη δημοκρατία στη Γεωργία. Πρωτεύουσα είναι το Μπατούμι. Ονομάζεται επίσημα Αυτόνομη Δημοκρατία της Αζαρίας (აჭარის ავტონომიური რესპუბლიკა — ach'aris avtonomiuri respublika), (η χώρα γράφεται και Ajaria, Ajara, Adjaria, Adzharia, Adzhara και Achara). Βρίσκεται στα νοτιοδυτικά της χώρας και συνορεύει με την Τουρκία στα νότια και στην ανατολική άκρη του Ευξείνου Πόντου. Πρώτα ονομαζόταν Acara επί Τουρκοκρατίας και Αυτόνομη Σοβιετική Σοσιαλιστική Δημοκρατία της Αζαρίας, κατά την περίοδο του σοβιετικού καθεστώτος.


== Ιστορία ==
Η Αζαρία ήταν τμήμα της αρχαίας Κολχίδας και της Καυκασιανής Ιβηρικής, από τα αρχαία χρόνια. Αποικίστηκε από Έλληνες τον 5ο αιώνα π.Χ. και στη συνέχεια υποτάχθηκε στους Ρωμαίους, το 2ο αιώνα π.Χ. Τον 9ο αιώνα ενσωματώθηκε στο ενωμένο Βασίλειο της Γεωργίας. Το 1614 η περιοχή καταλήφθηκε από τους Οθωμανούς και οι κάτοικοι της Αζαρίας ασπάστηκαν το Ισλάμ. Το 1878 η Αζαρία προσαρτήθηκε στην τότε Ρωσική Αυτοκρατορία.
Το 1920 έγινε τμήμα της Λαϊκής Δημοκρατίας της Γεωργίας και το 1921 η κυβέρνηση της Άγκυρας παραχώρησε την Αζαρία στη Γεωργία. Την περιοδο εκείνη τέθηκε υπό το σοβιετικό καθεστώς και έγινε κάπως αυτόνομη.
Έπειτα από τη διάλυση της ΕΣΣΔ το 1991, η Αζαρία αποτέλεσε τμήμα της Δημοκρατίας της Γεωργίας. Πρώτος ηγέτης ανέλαβε ο Ασλάν Αμπασίτζε, ο οποίος κατηγορήθηκε για διαφθορά και για παραβιάσεις των ανθρωπίνων δικαιωμάτων. Η Γεωργία κώφευσε σε αυτά τα γεγονότα.
Ωστόσο, η στάση της Γεωργίας άλλαξε μετά την Επανάσταση των Ρόδων, το 2003, όταν ανατράπηκε ο Σεβαρντνάτζε και ανέλαβε ο Μιχαήλ Σαακασβίλι. Ο νέος Πρόεδρος υποσχέθηκε να καταπολεμήσει τις αποσχιστικές τάσεις.
Την άνοιξη του 2004 ξέσπασε μεγάλη κρίση, που απείλησε να εξελιχθεί σε ένοπλη σύρραξη. Η κεντρική κυβέρνηση θέλησε να απαναφέρει τον έλεγχο στην περιοχή. Τα τελεσίγραφα του Σαακασβίλι και η αυταρχική διακυβέρνηση από τον Αμπασίτζε επέφεραν την παραίτηση του τελευταίου και την αυτοεξορία του στη Ρωσία.
Η Ρωσία διατηρεί μια στρατιωτική βάση στο Μπατούμι, η οποία αναμένεται να κλείσει το 2009.


== Πολιτική και εκλογές ==
Το καθεστώς της Αζαρίας είναι αυτόνομη δημοκρατία της Γεωργίας. Νέο Σύνταγμα τέθηκε σε ισχύ μετά την ανατροπή του Αμπασίτζε. Το τοπικό νομοθετικό σώμα είναι το Ανώτατο Συμβούλιο (Κοινοβούλιο) που αποτελείται από 30 μέλη (εκλέγονται για θητεία 4 ετών). Πρόεδρος της κυβέρνησης από τις 15 Ιουλίου 2016 είναι ο Ζουράμπ Παταράτζε.
Υποδιαιρείται σε 6 διοικητικές μονάδες:
Μπατούμι
Κέντα
Κομπουλέτι
Χελβακάουρι
Σουαχέβι
Χούλο


== Γεωγραφία και κλίμα ==
Λόφοι και βουνά καλύπτουν το μεγαλύτερο τμήμα της Αζαρίας. Περίπου το 60% της Αζαρίας καλύπτεται από δάση.Το κλίμα της είναι υγρό. Πρόκειται για κάποια από τις υγρότερες περιοχές στο βόρειο ημισφαίριο.


== Οικονομία ==
Στην Αζαρία καλλιεργείται τσάι, εσπεριδοειδή και καπνός. Με βουνά και δάση, το κλίμα της είναι υποτροπικό. Εκτός από τα προαναφερθέντα προϊόντα παράγεται και αβοκάντο. Άλλοι σημαντικοί τομείς για την οικονομία είναι η κτηνοτροφία και οι βιομηχανίες.
Η τοπική πρωτεύουσα, το Μπατούμι, χρησιμεύει ακόμα και για τη μεταφορά πετρελαίου.
Αρκετοί τουρίστες επισκέπτονται κάθε χρόνο την αυτόνομη δημοκρατία.


== Πληθυσμός ==

Ο πληθυσμός της Αζαρίας, με βάση την απογραφή του 2002 είναι 376.016. Οι κάτοικοί της είναι Αζαριανοί (μίγμα γεωργιανών) και ενώ μιλούν τα αζαριανά (κράμα γεωργιανών), η γλώσσα που γράφουν είναι η γεωργιανή.
Οι εθνικές μειονότητες συμπεριλαμβάνουν τους Ρώσους, τους Αρμένιους, τους Έλληνες, τους Αμπχάζιους και άλλους.


== Θρησκεία ==
Μετά την κατάρρευση της Σοβιετικής Ένωσης οι κάτοικοι, ιδίως οι νέοι σε ηλικία, έγιναν ξανά Χριστιανοί.. Τη διαδικασία φέρονται να βοήθησαν οι ίδιοι οι κυβερνητικού παράγοντες. Ωστόσο, σήμερα στην Αζαρία υπάρχουν ακόμα κοινότητες Σουνιτών Μουσουλμάνων, ιδίως στην επαρχία Χούλο. Σύμφωνα με στατιστικά στοιχεία του 2006, το 63% είναι Χριστιανοί Ορθόδοξοι (της Γεωργίας) και το 30% είναι Μουσουλμάνοι ενώ σύμφωνα με το BBC, "στις μέρες μας, σχεδόν ο μισός από τον πληθυσμό ακολουθεί την ισλαμική πίστη Οι υπόλοιποι κάτοικοι αναφορικά με τη θρησκεία είναι Αρμένιοι Χριστιανοί (0,8%), Καθολικοί (0,2%) και άλλων θρησκειών (6%).


== Διάσημοι κάτοικοι της χώρας ==
Μεμέντ Αμπασίτζε (1873-1941), πολιτικός ηγέτης των Μουσουλμάνων της Γεωργίας.
Ασλάν Αμπασίτζε (γεν. 1938), ανατραπείς τοπικός ηγέτης
Τμπέλι Αμπουσερίτζε (1190-1240), Γεωργιανός συγγραφέας και επιστήμονας
Ζουράμπ Νογκαϊντέλι (γεν. 1964 ), πρώην Πρωθυπουργός της Γεωργίας (3 Φεβρουαρίου 2005 - 16 Νοεμβρίου 2007)
Λεβάν Βαρσαλομίτζε (γεν. 1973), σημερινός τοπικός ηγέτης


== Παραπομπές ==


== Εξωτερικοί σύνδεσμοι ==
Κυβέρνηση της Αζαρίας
Ανώτατο Συμβούλιο
Τουριστικό τμήμα
Πύλη για την Αζαρία
Προφίλ στο BBC
Φωτογραφίες