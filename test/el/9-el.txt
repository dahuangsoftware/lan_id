Ο Στιβ Όστιν (Steven James Anderson, 18 Δεκεμβρίου 1964) είναι Αμερικανός πρώην παλαιστής, παραγωγός, αλλά και ενεργός ηθοποιός της αμερικανικής τηλεόρασης και του αμερικάνικου κινηματογράφου. Είναι περισσότερο γνωστός από το όνομά του στα ρινγκ "Στόουν Κολντ" Στιβ Όστιν και είναι δεσμευμένος με συμβόλαιο "θρύλου" από την εταιρεία πάλης WWE.


== Καριέρα στην πάλη ==
Έχει περάσει και από τις τρεις μεγαλύτερες εταιρείες της πάλης, το ECW, το WCW και το WWE. Στο WWE, έγινε ιδιαίτερα αγαπητός στα τέλη της δεκαετίας του 1990 μέχρι τις αρχές της δεκαετίας του 2000, με τον χαρακτήρα ενός ασεβούς, αλκοολικού αντιήρωα που τα έβαζε με το αφεντικό της εταιρείας, Βινς Μακμάν.
Οι μεγαλύτερες στιγμές της καριέρας του, είναι σε σενάρια με τον Μακμάν, είτε να είναι με το μέρος του, είτε να είναι κατά του. Ανάλογα με το ποια πλευρά έπαιρνε, ήταν και συμπαθής ή αντιπαθητικός προς το κοινό. Κορυφαίες στιγμές στη πορεία του είχε και με τον Ροκ, με τον οποίο είχε μακροχρόνια κόντρα. Η ικανότητά του Όστιν στο μικρόφωνο και ο τρόπος του να αποστομώνει όλους τους αντιπάλους του, τον κατατάσσουν ως έναν από τους καλύτερους παλαιστές στον συγκεκριμένο τομέα, ενώ γενικότερα η εκρηκτική του παρουσία, τον κάνουν για πολλούς έναν από τους κορυφαίους όλων των εποχών.
Έχει χαρακτηριστεί απο τον Βινς Μακμάν ως ο πιο επικερδής παλαιστής στην ιστορία του WWE. Έχει κατακτήσει 25 τίτλους στην καριέρα του στα ρινγκ και το WWE τον αναγνωρίζει 6 φορές ως Παγκόσμιο Πρωταθλητή. Έχει κερδίσει τρεις φορές το Royal Rumble τις χρονιές 1997, 1998 και 2001. Αναγκάστηκε να αποσυρθεί από την ενεργό δράση το 2003 μετά από συνεχόμενους τραυματισμούς και από τότε πραγματοποιεί είτε σποραδικά, είτε σε πιο σταθερή βάση, εμφανίσεις στα σόου του WWE. Έχει εισαχθεί στο τιμητικό Hall of Fame του WWE την χρονιά 2009.


== Ηθοποιία ==
Στον χώρο της ηθοποιίας ξεκίνησε από τα τέλη της δεκαετίας του 1990, όταν εμφανίστηκε σε τηλεοπτικές σειρές ως ο εαυτός του, ενώ για έξι επεισόδια στην σειρά με τίτλο "Νας Μπρίτζις" το 2000 υποδύθηκε τον πρώτο του ρόλο. Μετά το τέλος της παλαιστικής του καριέρας, αφιερώθηκε ολοκληρωτικά στο νέο του επάγγελμα και κάθε χρόνο από το 2009 και μετά συμμετέχει σε ταινίες δράσης κυρίως, ως πρωταγωνιστής ή σε σημαντικούς ρόλους.
Οι ταινίες στις οποίες συμμετέχει είναι οι: The Longest Yard, The Condemned, Damage, The Stranger, The Expendables, Hunt To Kill, Knockout, Tactical Force, Recoil, The Package, Maximum Conviction, Grown Ups 2 και Born to Fight.


== Προσωπική ζωή ==
Γεννήθηκε στην μικρή πόλη Βικτόρια του Τέξας. Οι γονείς του χώρισαν όταν ήταν πολύ μικρός και έζησε με την μητέρα του και τον νέο της σύζυγο, τον οποίο θεωρούσε πατέρα. Από το λύκειο ξεκίνησε σχέση με την Κάθριν Μπούρχους, με την οποία παντρεύτηκε το 1990 και χώρισαν το 1992. Μετά το διαζύγιό του, παντρεύτηκε την δεύτερη γυναίκα του, που γνώρισε στον χώρο της δουλειά του. Η Τζένι Κλαρκ ήταν γυναίκα παλαιστής και ο Όστιν υιοθέτησε το γιο της, ενώ μαζί έκαναν και άλλες δύο κόρες. Ο γάμος τους ολοκληρώθηκε το 1999. Το 2000, ο Όστιν παντρεύτηκε και τρίτη φορά, επίσης γυναίκα παλαιστή, την Ντέμπρα Μάρσαλ. Μετά από διαμάχη ενός χρόνου, από το 2002 έως το 2003 και κατηγορίες για βία από την Ντέμπρα προς τον Όστιν, αλλά και χρήση στεροειδών, οι δύο τους χώρισαν. Το 2007, ο παλαιστής άλλαξε επίσημα το όνομά του, από Στίβεν Γουίλιαμς, σε Στίβεν Όστιν.


== Στην πάλη ==


=== Ψευδώνυμα ===
"Stone Cold"
"The Texas Rattlesnake"
"The Bionic Redneck"
"Toughest son of a b*tch in the WWE"


=== Τίτλοι και κατορθώματα ===
Πρωτάθλημα WWF (6 φορές)
Διηπειρωτικό Πρωτάθλημα (2 φορές)
Παγκόσμιο Ομαδικό Πρωτάθλημα(4 φορές), με Ντουντ Λαβ, Σον Μάικλς, Τριπλ Έιτς, Αντερτέικερ
Πρωτάθλημα Εκατομμυρίων
King of The Ring (1996)
Royal Rumble (1997, 1998, 2001)
Hall of Fame της κλάσης του 2009.


== Πηγές ==

Το προφίλ του στην επίσημη ιστοσελίδα του WWE


== Παραπομπές ==