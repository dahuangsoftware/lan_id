Η Μπόκα Τζούνιορς (ισπανικά: Boca Juniors, προφέρεται: [ˈboka ˈʝunjors]) ή απλά Μπόκα, είναι ένας αθλητικός σύλλογος που εδρεύει στη συνοικία Λα Μπόκα του Μπουένος Άιρες, πρωτεύουσας της Αργεντινής.
Η Μπόκα Τζούνιορς ιδρύθηκε το 1905 και είναι γνωστή κυρίως για την ποδοσφαιρική της ομάδα, η οποία έχει στεφθεί 30 φορές πρωταθλήτρια Αργεντινής και 6 πρωταθλήτρια Νοτίου Αμερικής. Στο παλμαρέ της συμπεριλαμβάνονται επίσης 3 Διηπειρωτικά Κύπελλα. 'Εχοντας κατακτήσει συνολικά 18 επίσημα αναγνωρισμένους διεθνείς τίτλους, είναι στην τρίτη θέση στο σχετικό πίνακα μαζί με τη Μίλαν και η Ρεάλ Μαδρίτης (πρώτες με 20 είναι η ισπανική Μπαρτσελόνα και η αιγυπτιακή Αλ Αχλί).


== Ίδρυση ==
Σε αντίθεση με τα περισσότερα ποδοσφαιρικά σωματεία των αρχών του 20ού αι. που ιδρύθηκαν από Άγγλους, η «Κλουμπ Ατλέτικο Μπόκα Γιούνιορς» (Club Atlético Boca Juniors) ξεκίνησε ως η ομάδα των Ελλήνων και Ιταλών μεταναστών που ήταν συγκεντρωμένοι στο λιμάνι του νοτιοανατολικού Μπουένος Άιρες. Εκεί οφείλεται και το προσωνύμιο Γενοβέζοι (Los Xeneizes), αφού η συνοικία Λα Μπόκα ήταν η καρδιά της παροικίας των προερχομένων απ' τη Γένοβα. Παρ' όλα αυτά το όνομά της είναι στην αγγλική γλώσσα, όπως συνηθιζόταν τότε στην Αργεντινή.
Πρώτο χρώμα της ήταν το ροζ που σύντομα αντικαταστάθηκε από λευκές και μαύρες κάθετες ρίγες. Όμως μια ακόμα ομάδα της περιοχής φορούσε ασπρόμαυρα, οπότε αποφασίσθηκε να γίνει αγώνας μεταξύ τους για το ποια θα τα κρατήσει. Η Μπόκα έχασε και αποφάσισε να υιοθετήσει τα χρώματα της σημαίας του πρώτου καραβιού που θα έμπαινε στο λιμάνι. Αυτό ήταν το σουηδικό κάργκο Drottning Sophia και έκτοτε η ομάδα φορά μπλε και κίτρινα, τα χρώματα της σουηδικής σημαίας.
Η πρώτη συμμετοχή της στην Α' Κατηγορία έλαβε χώρα το 1913 και από τότε αγωνίζεται αδιαλείπτως σε αυτήν. Πολύ σύντομα αναδείχθηκε σε υπερδύναμη, κατακτώντας έξι πρωταθλήματα κατά την ερασιτεχνική περίοδο (βλ. Ιστορία του πρωταθλήματος) καθώς και την πρώτη επαγγελματική διοργάνωση του 1931.


== Γήπεδο ==

Την πρώτη δεκαετία της ιστορίας της, η Μπόκα αγωνιζόταν σε διάφορα γήπεδα στη Λα Μπόκα και την Αβεγιανέδα. Το 1916 άνοιξε το πρώτο ιδιόκτητο γήπεδό της, όπου έμεινε έως το 1924, όταν άνοιξε η σημερινή της έδρα. Το 1938 οι ξύλινες εξέδρες αντικαταστάθηκαν από τσιμεντένιες, ενώ το 1953 προστέθηκε ένα τρίτο διάζωμα πάνω από τα προϋπάρχοντα. Επειδή στη νέα μορφή τους οι εξέδρες έμοιαζαν με κουτί από σοκολατάκια (στα ισπανικά bombonera), το γήπεδο αποκαλείται έκτοτε «Μπομπονέρα». Οι επεκτάσεις ολοκληρώθηκαν μόλις το 1996.
Στη σημερινή μορφή της η Μπομπονέρα χωρά 61.000 θεατές, οι οποίοι μειώνονται σε 49.000 για διοργανώσεις με αυστηρότερα μέτρα ασφαλείας.


== Αντιπαλότητα με τη Ρίβερ Πλέιτ ==
Αιώνιος αντίπαλος της Μπόκα Τζούνιορς είναι η Ρίβερ Πλέιτ, η οποία ιδρύθηκε επίσης στη Λα Μπόκα αλλά σύντομα μετακόμισε στα βόρεια προάστια του Μπουένος Άιρες. Η αντιπαλότητα κατά το παρελθόν είχε και κοινωνικές προεκτάσεις, αφού η Μπόκα θεωρείτο κατ' εξοχήν ομάδα της εργατικής τάξης ενώ η Ρίβερ των αστών.
Το ντέρμπι μεταξύ των δύο ομάδων ονομάζεται Superclásico και είναι μια από τις πιο φορτισμένες αναμετρήσεις παγκοσμίως.


== Τίτλοι ==

Πρωτάθλημα Αργεντινής (31) - οι ονομασίες αναφέρονται στα διαφορετικά συστήματα διεξαγωγής, όλοι οι τίτλοι είναι ισοδύναμοι: 1919, 1920, 1923, 1924, 1926, 1930, 1931, 1934, 1935, 1940, 1943, 1944, 1954, 1962, 1964, 1965, 1969 Νασιονάλ, 1970 Νασιονάλ, 1976 Μετροπολιτάνο, 1976 Νασιονάλ, 1981 Μετροπολιτάνο, 1992 Απερτούρα, 1998 Απερτούρα, 1999 Κλαουσούρα, 2000 Απερτούρα, 2003 Απερτούρα, 2005 Απερτούρα, 2006 Κλαουσούρα, 2008 Απερτούρα, 2011 Απερτούρα, 2015
Κύπελλο Αργεντινής (2)
1969, 2012
Κόπα Λιμπερταδόρες (6)
1977, 1978, 2000, 2001, 2003, 2007
Διηπειρωτικό Κύπελλο (3)
1977, 2000, 2003
Άλλα ηπειρωτικά τρόπαια (9)
Σουπερκόπα Νοτίου Αμερικής (1 - σήμερα κατηργημένο): 1989
Σουπερκόπα Μάστερς (1 - σήμερα κατηργημένο): 1992
Κόπα Όρο (1 - σήμερα κατηργημένο): 1993
Ρεκόπα Σουδαμερικάνα (4): 1990, 2005, 2006, 2008
Κόπα Σουδαμερικάνα (2): 2004, 2005


== Άλλα αθλήματα ==


=== Ποδόσφαιρο γυναικών ===
Η γυναικεία ποδοσφαιρική ομάδα της Μπόκα Τζούνιορς είναι πολυνίκης του αντίστοιχου Πρωταθλήματος Αργεντινής με 8 κατακτήσεις.


=== Καλαθοσφαίριση ===
Η ανδρική ομάδα καλαθοσφαίρισης ανήκει στις μεγάλες δυνάμεις της Αργεντινής, έχοντας κατακτήσει τρία εθνικά και τρία νοτιοαμερικανικά πρωταθλήματα.


=== Πετοσφαιριση ===
Το τμήμα βόλεϊ ανδρών κατέκτησε τρεις φορές το εθνικό πρωτάθλημα τη δεκαετία του '90.


=== Άλλα ===
Υπάρχουν επίσης τμήματα πολεμικών τεχνών, άρσης βαρών και μηχανοκίνητου αθλητισμού.


== Εικόνες ==


== Παραπομπές ==


== Εξωτερικοί σύνδεσμοι ==

Επίσημη ιστοσελίδα
Ιστοσελίδα οπαδών