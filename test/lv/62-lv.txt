Panzerkampf.org ir militārās vēstures interneta forums latviešu valodā, kurš darbojas kopš 2005. gada.


== Par forumu ==
Šobrīd forumā ir reģistrējušies vairāk kā 750 lietotāju. Aktīvi diskutē vairāki desmiti lietotāju. Foruma mērķis ir ne tikai būt par vietu, kur var diskutēt un apmainīties ar informāciju, bet būt arī par informācijas avotu, uzkrājot vērtīgu informāciju.
Forumam ir 7 sadaļas, kas sazarojas tēmās (kopā 80). Šobrīd dažādās tēmās ir ievietotas vairāk kā 120 000 atbildes. Sadaļas par Pirmo pasaules karu, Otro pasaules karu un Mūsdienu kariem un militārajiem konfliktiem ir foruma kodols un tiek sauktas par tematiskajām sadaļām. Pārējās 4 sadaļas arī ir saistītas ar militārajiem jautājumiem un vēsturi, bet neiekļaujas pirmajās trijās sadaļās, piemēram, hobiji, militārās datorspēles u.c.
Panzerkampf.org apvieno visdažādāko profesiju un vecuma cilvēkus. Forumā darbojās vēsturnieki, NBS karavīri, zemessargi, jaunsargi, bijušie karavīri, kara veterāni utt.
Forums ir rīkojis un rīko braucienus uz kauju vietām, muzejiem, militārajām bāzēm, vēsturiskiem objektiem u.c. vietām gan Latvijā, gan arī ārzemēs (Somija, Polija, Vācija, Krievija u.c.).


== Vēsture ==


=== Tapšana ===
Foruma sākotne meklējama 2004. gadā, kad izveidojās noturīga militārās vēstures entuziastu grupa, kas dažādās vietnēs diskutēja par vēsturi, bruņotajiem konfliktiem, militāro tehniku u.c. līdzīgiem jautājumiem. Kodols laika gaitā pieauga no diviem cilvēkiem līdz septiņiem.
Tajā pašā gadā notika brauciens uz Kubinkas bruņutehnikas muzeju Maskavā. Brauciena laikā diskusiju rezultātā radās doma, ka ir nepieciešams interneta forums, kur varētu vienuviet diskutēt par militārās vēstures tematikas jautājumiem latviešu valodā, jo tobrīd šādas iespējas nebija.
Tā 2005. gada maija sākumā militārās vēstures forums Panzerkampf.org uzsāka savu darbību. Foruma izveidotājs ir lietotājs ar segvārdu Alis, kurš ir arī foruma administrators.


=== Nosaukums ===
Sākotnēji bija doma, ka forumā tiks diskutēts tikai par bruņutehniku un tās modelēšanu. Nosaukuma sākuma variants bija tanki.lv, bet tas bija aizņemts. Nākamais variants Tanku cīņa nebija labskanīgs. Trešais variants, kas palika kā foruma nosaukums, tika atrasts kādā Paula Karela grāmatā. Foruma pāreja uz daudz plašāku tēmu klāstu radās plašo diskusiju rezultātā.


=== Piezīmes un atsauces ===