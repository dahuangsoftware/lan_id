Oy W. Rosenlew Ab bija Somijas daudznozaru uzņēmums, kas piederēja Rosenlevu ģimenei. Beidzis pastāvēt 1990. gados, tā daļas pārdodot vairākiem uzņēmumiem. Galvenais birojs atradās Pori.
Rosenlew nodarbojās ar kokapstrādi, kokapstrādes ķīmijas ražošanu, metālapstrādi un mašīnbūvi. Tas ražoja labības kombainus un mājsaimniecības iekārtas. Uzņēmumā izgatavoja arī iepakojumu, piemēram, papīra un plastmasas maisus.
Mūsdienās ar Rosenlew zīmolu Electrolux izlaiž mājsaimniecības iekārtas Somijas tirgum. Uzņēmums Sampo-Rosenlew turpina ražot kombainus ar zīmolu Sampo Rosenlew.


== Vēsture ==
1853. gadā Vilhelms Rosenlevs (Wilhelm Rosenlew) kopā ar J. G. Holmbergu (JG Holmberg) Pori dibināja uzņēmumu W. Rosenlew & Co. Uzņēmums nodarbojās ar vairumtirdzniecību un mazumtirdzniecību, darbojās kokapstrādē un kuģu aprīkojuma jomā. Vēlāk uzņēmumam pievienojās Rosenleva brālis Karls. 1862. gadā Holmbergs aizgāja. 1860. un 1870. gados uzņēmums nopirka un uzbūvēja vairākas kokzāģētavas.
19. gadsimta beigās Rosenlew kļuva par kuģu būvēšanas centru centrālajā Somijā.
1907. gadā uzņēmums kļuva par kapitālsabiedrību Oy W. Rosenlew Ab. 1910. gados uzņēmums paplašinājās, nopērkot kokzāģētavu Alatornio. 1920. gados Pori uzbūvēta papīra ražotne, sākta sulfātu ražošana, kā arī maisu ražošana. 1920. gadā Rosenlew ieguva līdzdalību Tamperes papīrfabrikā Frenckellin paperitehdas, apmainoties ar akcijām. Sakarā ar sliktajiem transportēšanas apstākļiem starp Pori un Tamperi 1920. gadu beigās tika slēgta Frenckellin papīrfabrika. 1929. gadā darbu sāka rauga rūpnīca, kas izmantoja atlikumus no cukura ražošanas.
1933. gadā Rosenlew pārstrukturēja uzņēmumu vairākos apakšuzņēmumos.
1950. gadu sākumā Rosenlew noslēdza licences vienošanos ar Zviedrijas Bolinder un Anglijas Hoover par sadzīves tehnikas ražošanu. Pirmais ledusskapis izlaists 1951. gadā ar Bolinder zīmolu. Vēlāk visai sadzīves tehnikai tika izmantots zīmols Rosenlew.
1957. gadā Pori tika sākta labības pašgājēju kombainu ražošana. 1960. gados sākta plastmasas maisu ražošana.
1987. gadā Oy W. Rosenlew Ab akcijas tika pārdotas Rauma-Repola, kas tā biznesu vēlāk pārdeva un daļu ražotņu aizvēra. Pori papīrfabrika pārgāja Yhtyneet Paperitehtaat īpašumā; tagad tā pieder Stora Enso meitas uzņēmumam Corenso Oy. Labības kombainu bizness 1991. gadā tika pārdots Sampo-Rosenlew. 1992. gadā Rosenlew mājsaimniecības iekārtu bizness pārgāja Zviedrijas Electrolux īpašumā. 1998. gadā Electrolux slēdza ledusskapju ražotni Pori. 2001. gadā iepakojuma ražotne Pori (tajā laikā piederoša UPM-Kymmene) tika pārdota Vācijas RKW grupai; uzņēmuma jaunais nosaukums — Rosenlew RKW.
2006. gadā Pori tika atklāts Rosenlew muzejs.


== Atsauces ==


== Ārējās saites ==
Rosenlew muzejs
Sampo kombainu vēsture