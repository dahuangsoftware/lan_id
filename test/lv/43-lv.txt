Kārlis Aleksandrs Kellers (vācu: Karl Alexander Keller; 1868. gada 24. augusts — 1939. gada 31. jūlijs) bija vācbaltu izcelsmes Latvijas mācītājs un politiķis. Bijis Tautas padomes loceklis, Satversmes sapulces, 1., 2. un 4. Saeimas deputāts, pārstāvējis Vācbaltu demokrātu partiju.


== Biogrāfija ==
Kārlis Kellers piedzima 1868. gada 24. augustā (pēc vecā stila — 12. augustā) Rīgā, Doma baznīcas virsmācītāja ģimenē.
Kellers mācījās Rīgas pilsētas ģimnāzijā. No 1890. līdz 1894. gadam studēja Tartu Universitātē, kur ieguva kandidāta grādu teoloģijā. Pēc tam bija mācītāja palīgs Smiltenē un Kandavā. Kellers Rīgā septiņus gadus kalpoja kā cietumu mācītājs, strādāja par skolotāju. 1897. gada decembrī salaulāja Raini un Aspaziju.
Kārlis Kellers pasniedza ticības mācību Rīgas pilsētas reālskolā. Bija Diakonisu nama rektors un mācītājs, no 1913. līdz 1920. gadam — Rīgas Sv. Pētera baznīcas virsmācītājs. 1927. gada oktobrī ieguva teoloģijas doktora grādu Leipcigas Universitātē.
1918. gada decembrī kļuva par izglītības ministra biedru Pagaidu valdībā. 1919. gada jūlijā sāka piedalīties Tautas padomes sēdēs. Kā Vācbaltu demokrātu partijas pārstāvis ievēlēts Satversmes sapulcē, 1. un 2. Saeimā, tādējādi Latvijas parlamentā darbojoties no 1920. līdz 1928. gadam. 1933. gada oktobrī ieguvis deputāta mandātu 4. Saeimā pēc tam, kad no tā atteicās Vilhelms fon Firkss. Saeimā strādāja līdz tās atlaišanai 1934. gada maijā.
Miris Rīgā 1939. gada 31. jūlijā.
Apbalvots ar III šķiras Triju Zvaigžņu ordeni.


== Atsauces ==