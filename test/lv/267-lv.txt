Septiņavotu ūdenskritumi ir vairāki ūdenskritumi Kazu gravas apkārtnē, Priekuļu pagastā. Lielākais no tiem, Septiņavotu jeb Inkuļu Lielais ūdenskritums, ir viens no iespaidīgākajiem Latvijas ūdenskritumiem. Šis ūdenskritums nav uzskatāms par pilnīgi dabisku, jo tas izveidojies vietā, kur kādreiz bijis Lībānu—Jaunzemju avotkaļķu karjers. Septiņavoti vairāku gadu tūkstošu laikā ir izgulsnējuši 11 — 13 m biezu avotkaļķu kārtu, kas vēlāk tika izmantota kā šūnakmens atradne no 19. gadsimta nogales līdz 20. gadsimta 60. gadiem, tad tā tika pamesta. Lielais ūdenskritums sākas no pamestā karjera stāvās malas. Šis daļēji mākslīgais ūdenskritums ir 7,5 metrus augsts un 1—3 metrus plats. Pārējie ūdenskritumi ir salīdzinoši mazi — to augstums svārstās no 1,2 līdz 0,3 metriem. Kazu gravā atrodas vairāki sezonāli ūdenskritumi, kas ziemā veido vairākus leduskritumus.


== Attēlu galerija ==


== Atsauces ==