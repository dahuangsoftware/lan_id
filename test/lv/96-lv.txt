Jānis Ķipurs (dzimis 1958. gada 3. janvārī Kurmenē) ir bijušais latviešu bobslejists un treneris. Sportista karjeras laikā pārstāvējis sākotnēji Padomju Savienību, bet vēlāk — Latviju. Pēc karjeras beigām ilgstoši bijis bobsleja treneris dažādu valstu izlasēs, tagad nodarbojas ar uzņēmējdarbību.
Ķipurs sāka nodarboties ar bobsleju 1980. gados, ap to laiku, kad Padomju Savienībā notika pirmie bobsleja izmēģinājumi. Savās pirmajās Olimpiskajās spēlēs, 1984. gadā, Ķipurs bija ceturtais, vien nedaudz zaudējot tautieša Zinša Ekmaņa vadītajai ekipāžai. Četriniekos sportists bija sestais. Nākamajās Olimpiskajās spēlēs Ķipurs kļuva par čempionu divniekos un ieguva 3. vietu četriniekos. 1989. gada FIBT pasaules čempionātā viņš ieguva bronzu divniekos. Jānis Ķipurs ir 1988. gada Pasaules kausa bobslejā sudraba medaļnieks divnieku sacensībās un čempions jauktajā ieskaitē.
Jānis Ķipurs ir 1984. gada Eiropas čempions, kā arī 1984., 1985. un 1987. gada Latvijas čempions. Ķipurs beidza karjeru pēc 1992. gada Olimpiskajām spēlēm, kurās viņš bija Latvijas izlases karognesējs, tomēr nepiedalījās sacensībās traumas dēļ.


== Labākie rezultāti ==
Saīsinājumi: OS — Olimpiskās spēles, PČ — Pasaules čempionāts, PK — Pasaules kauss, V. — Vieta.