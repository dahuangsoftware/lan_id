Aleksandrs Kublinskis (dzimis 1936. gada 11. septembrī Rīgā) ir latviešu komponists.


== Biogrāfija ==
A. Kublinskis ir ap 200 dziesmu autors. Viņš sadarbojies ar grupu Eolika, Maskavas grupu "Akkord", Larisu Mondrusu, Muslimu Magomajevu, Rīgas estrādes orķestri, ansambli "Baltijas balsis" un citiem izpildītājiem. Starp Kublinska populārākajām kompozīcijām ir "Noktirne", "Minikleitiņa" un "Zemeņu lauks". Viņš rakstījis dziesmas ar Jura Brežģa, Ziedoņa Purva, Dagnijas Dreikas un citu tekstu autoru vārdiem.
1969. gadā izdota mazā skaņuplate (EP) "Aleksandrs Kublinskis. Estrādes dziesmas", kurā ansambļa "Eolika" izpildījumā iekļautas četras A. Kublinska dziesmas. 1973. gadā izdota vēl viena mazā skaņuplate "Ilonija", kurā Viktora Lapčenoka un M. Jaungailes izpildījumā iekļautas trīs dziesmas. 1982. gadā izdota komponista pirmā lielā skaņuplate ar astoņām dziesmām "Jola", kurā A. Kublinska dziesmas iedziedājuši Žoržs Siksna, Rita Trence un citi solisti. 1985. gadā grupas "Eolika" skaņuplatē "Pasaule, pasaulīt" iekļauta viena no populārākajām A. Kublinska dziesmām "Zemeņu lauks".
1995. gadā izdota A. Kublinska autobiogrāfija "Albatross".
2003. gadā izdota A. Kublinska labāko dziesmu izlase, kurā iekļautas to jaunas versijas Marijas Naumovas, Lindas Leen, Arņa Medņa, "Eolikas" un citu izpildītāju versijās.
2003. gadā A. Kublinskis saņēmis Latvijas Mūzikas ierakstu gada balvu par ieguldījumu latviešu mūzikas attīstībā.


== Diskogrāfija ==
Aleksandrs Kublinskis. Estrādes dziesmas EP (1969)
Ilonija EP (1973)
Jola (1982)
Kolekcija (2003)