Mārša Geja Hārdena (angļu: Marcia Gay Harden; dzimusi 1959. gada 14. augustā) ir amerikāņu aktrise. Viņa kļuva populāra pēc dalības 1990. gada brāļu Koenu režisētā filmā "Millera krustceles" (Miller's Crossing), kam sekoja lomas filmās Used People (1992), "Pirmo sievu klubs" (The First Wives Club, 1996) un "Flabers" (Flubber, 1997). Par Lī Krasneres lomas atveidošanu 2000. gada filmā "Poloks" (Pollock), viņa saņēma Amerikas Kinoakadēmijas balvu kategorijā "Labākā aktrise otrā plāna lomā". Vēlreiz šīs balvas kategorijā viņa tika nominēta par Selestes Boilas lomas atveidošanu filmā "Noslēpumu upe" (Mystic River, 2003). Vēl nozīmīgas lomas atveidojusi tādās filmās kā American Gun (2005) un 2007. gada filmās "Migla" (The Mist) un "Savvaļā" (Into the Wild).
Brodvejā Hārdena debitēja 1993. gadā piedaloties lugā Angels in America, par ko viņa tika nominēta Tony balvai kā labākā aktrise otrā plāna lomā. Brodvejā viņa atgriezās 2009. gadā ar Veronikas lomu lugā God of Carnage par ko viņa saņēma Tony balvu kā labākā aktrise galvenajā lomā.
Hārdena tikusi nominēta Primetime Emmy balvai par lomu 2009. gada televīzijas filmā The Courageous Heart of Irena Sendler. Citas Hārdenas nozīmīgās lomas televīzijas seriālos ir dakteres Līenas Rorišas loma CBS medicīnas seriālā "Melnais kods" (Code Black) un advokātes Rebekas Halidejas loma HBO politiskajā seriālā The Newsroom.


== Ārējās saites ==
Oficiālā mājaslapa
IMDb profils (angliski)
Internet Broadway Database profils (angliski)
AllMovie profils (angliski)