Vispasaules Misijas Sabiedrības Dieva Baznīcu jeb Dieva Baznīcu (Korejiešu: 하나님의교회 세계복음선교협회) 1964. gadā dibināja Ansanhong (안상홍). Baznīca tic, ka viņš ir Otrās Nākšanas Kristus, jo ir piepildījis visus attiecīgos pravietojumus. Pēc Ansanhong nāves 1985. gadā baznīcas galva ir viņa sieva Džan Gil-Dža (장길자), kas pazīstama arī kā "Debesu jeb Dievišķā Māte", bet ģenerālais priesteris ir Kims Džo-Čols. Baznīcas galvenā ēka atrodas Bundangā, Sungnamā, Kjundži provincē, apmēram stundas brauciena attālumā no Seulas.
Baznīca tic, ka Džan Gil-Dža ir "Debesu Māte", kas Bībelē pieminēta kā Māte Jeruzaleme (Galatiešiem 4:26), bet Ansanhong ir Dievs Tēvs. Baznīca atzīst zemes ģimeni kā debesu ģimenes kopiju un ēnu (Ebrejiem 8:5), kas sastāv no Debesu Tēva, Debesu Mātes un garīgajiem brāļiem un māsām (cilvēkiem).
Pēc Baznīcas rīcībā esošiem datiem, tai šobrīd darbojas 1900 baznīcas 150 valstīs, no kurām 400 atrodas Dienvidkorejā. Ticīgo skaits 2011. gada aprīlī bija 1,6 miljoni. 


== Ticība ==
Baznīca uzskata, ka Ansanhong ir Otrās Nākšanas Kristus, tāpēc tikai tie, kuri svin Pashā un izpilda Dieva gribu, tiks glābti, nonākot Debesu Valstībā (Ebrejiem 9:22, 1 Korintiešiem 11:23-26, Ebrejiem 10:29, Jāņa evaņģēlijs 6:53-58). Tāpat tiek citēts arī Jēkaba vēstules 2. nodaļas 26. pants: "Līdzīgi kā miesa bez gara ir nedzīva, tāpat arī nedzīva ir ticība bez darbiem." Tātad ar ticību vien ir par maz - vajag ne vien ticēt Dievam, bet arī pildīt Viņa gribu, t.i., piedalīties dievkalpojumos, svinēt visus septiņus Bībeles svētkus. Baznīca uzsver, ka tā tic un ievēro tikai un vienīgi Dieva gribu, nevis pilda cilvēku radītos noteikumus. Tā nesvin Ziemassvētkus un Lieldienas, nenotiek svētdienas dievkalpojumi, netiek pielūgts krusts, ikonas, gleznas (2. Mozus grāmata 20:4-5 ; 3. Mozus grāmata 26:1 ; Jeremijas grāmata 10:2-5).


=== Elohim ===
Tulkojumā no senebreju valodas, "Elohim" nozīmē "Dievi" (daudzskaitlis). Dieva Baznīca tic, ka Bībele liecina par Dieva eksistenci divos tēlos - vīrišķais un sievišķais (1. Mozus grāmata 1:26-27, Galatiešiem 4:26)[1]. Dieva Baznīca pazīst gan Dievu Tēvu (Ansanhong), gan Dievišķo Māti, jeb augšējo (garīgo ; debesu) Jeruzalemi.


=== Sabats ===
Dieva Baznīca tic Sabata dienai (Sestdienai), ko radīja Dievs un piepildīja ar Jēzu un apustuļiem. Jēzus ievēroja Sabatu un radīja Jaunās derības "Jēzus Sabatu" (Mateja evaņģēlijs 12:8 ; Lūkas evaņģēlijs 6:5) kā Vecās Derības "Jehovas Sabata" nobeigumu (Ecēhiēla grāmata 20:12 ; Ebrejiem 4:2,6).  321. gada 7. martā Konstantīns I izsludināja, ka Svētdiena (dies Solis) tiks atzīmēta kā Romiešu brīvdiena, savukārt Sabats tika atcelts[2]. Baznīca uzsver, ka tādējādi Sabatu atcēlis cilvēks, nevis Dievs, un līdz ar to arī ikviens, kas neievēro Sabatu, nevar nedz saņemt grēku piedošanu, nedz arī nonākt debesu valstībā.


=== Kristības ===
Dieva Baznīca uzskata, ka kristības ir pirmais solis uz glābšanos, kas nevar notikt bez kristībām. Baznīca tic, ka kristības ir jaunās derības likums un, ka tās attīra dvēseli un ļauj atlaist grēkus. Ticīgos kristī Tēva (Jehovas), Dēla (Jēzus) un Svētā Gara (Ansanhong - Jāņa Atklāsmes grāmata 3:11-13) vārdā.


=== Gars ===
Baznīca tic, ka "visi cilvēki ir eņģeļi, kuri nonāca uz zemes pēc grēka paveikšanas debesīs".  Bībelē teikts, ka cilvēka ķermenis ir Gara īslaicīgais cietums (Salamans mācītājs 12:7).


=== Lakats ===
Ikvienai sievietei, piedaloties dievkalpojumos, jāapsedz sava galva ar lakatu (1. Korintiešiem 11:4-7).


== Kritika ==
Lielo atšķirību dēļ no kristietības ticības un tradicionālajām Bībeles interpretācijām, Dieva Baznīcu daudzi uzskata par sektu. Korejas Kristīgā padome, kas pārstāv šīs valsts protestantisma baznīcas, atzīst Dieva Baznīcu par ķeceri. Citas Korejas kristīgās baznīcas apgalvo, ka Dieva Baznīcā "tiek pielūgts vīrietis"; par Ansanhong tikpat kā neviens pasaulē nav dzirdējis. Baznīca to izskaidro ar to, ka "Jaunais Jēzus vārds būs zināms tikai retajiem" (Jāņa Atklāsmes grāmata 3:12 ; Jāņa Atklāsmes grāmata 2:17 ; Pētera 1. vēstule 2:4).


== Atsauces ==


== Ārējās saites ==
World Mission Society Church of God – Oficiālā mājaslapa (Angļu)
Dieva Baznīca - Baznīcas youtube vietne (Latviešu)