Volodimirs Malaņuks (ukraiņu: Володимир Павлович Маланюк; 1957. gada 21. jūlijs Arhangeļska — 2017. gada 2. jūlijs Kijeva) bija Ukrainas starptautiskais lielmeistars šahā (1987).


== Biogrāfija ==
Trīs reizes uzvarējis Ukrainas šaha čempionātos (1980, 1981, 1986). 1982. gadā izcīnījis otro vietu Rīgas kausa izcīņā šahā. Piecas reizes piedalījies PSRS šaha čempionātu finālos, kuros lielāko panākumu izcīnījis 1986. gadā Kijevā, kad ieņēmis 2. vietu. Divas reizes PSRS komandas CSKA sastāvā uzvarējis Eiropas šaha klubu kausa izcīņā (1986, 1988).
Daudzu starptautisko šaha turnīru uzvarētājs, tajā skaitā Ļvovā (1986), Frunzē (1987), Budapeštā (1989), Maskavā (1995, 1996), Polaņicazdrojā (1998, 1999, 2007), Pulā (1999), Berlīnē (2002, 2009), Krakovā (2004), Košalinā (2002, 2003, 2008, 2009), Poznaņā (2008).
1993. gadā Groningenā piedalījies Profesionālā šaha asociācijas (PŠA) rīkotājā Pasaules šaha čempiona izcīņas cikla starpzonu turnīrā, kurā ieņēmis 34. vietu. 1997. gadā turpat piedalījies Pasaules šaha čempionātā pēc izslēgšanas sistēmas, kurā 2. kārtā zaudējis Jevgeņijam Barejevam.
Pārstāvējis Ukrainas komandu lielākajos komandu šaha turnīros:
Pasaules šaha olimpiādēs piedalījies 3 reizes (1994-1998). Komandu vērtējumā izcīnījis sudraba (1996) un bronzas (1998) medaļas;
Eiropas komandu šaha čempionātā piedalījies 1999. gadā;
Pasaules komandu šaha čempionātā piedalījies 2 reizes (1993-1997). Komandu vērtējumā izcīnījis sudraba (1993) medaļu, bet individuālajā vērtējumā izcīnījis zelta (1993) medaļu.
Par panākumiem turnīros FIDE 1984. gadā Malaņukam piešķīrusi starptautiskā meistara (IM), bet 1987. gadā - starptautiskā lielmeistara (GM) nosaukumu.


== Atsauces ==


== Ārējās saites ==
Šahista profils FIDE mājaslapā (angliski)
Šahista profils chessgames.com mājaslapā (angliski)
Šahista profils 365chess.com mājaslapā (angliski)