Padomju sociālistiskā republika, PSR (krievu: советская социалистическая республика, ССР) bija lielākā administratīvi teritoriāla vienība PSRS. Saskaņā ar konstitūciju (1924, 1936, 1977) tika deklarēts, ka katra PSR ir suverēna sociālistiska valsts, kas brīvprātīgi iestājusies PSRS. Tomēr faktiski PSRS no tās dibināšanas līdz 80. gadu otrajai pusei bija centralizēta valsts, kurā pārvaldi īstenoja PSRS varas orgāni Maskavā, republiku valdībām atstājot vietējās pašpārvaldes funkcijas. Baltijas valstis- Igaunija, Latvija un Lietuva, neatzīst, ka tās būtu iestājušās PSRS, jo par padomju sociālistiskajām republikām tās kļuva okupācijas rezultātā.
Katrai PSR bija sava konstitūcija, ģerbonis, himna, galvaspilsēta, likumdevēja institūcija (Augstākā padome) un valdība (Ministru padome), bet nebija savas valūtas, armijas, ārlietu, likumdošanas, patstāvības iekšpolitikā un pārvaldē. Lielākā daļa PSR (izņemot KPFSR, Baltkrievijas un Ukrainas PSR) nebija starptautisko tiesību subjekti. PSR pilsoņi automātiski bija PSRS pilsoņi.
Padomju Sociālistiskās Republikas izveidojās Krievijas pilsoņu kara rezultātā. 1922. gadā, izveidojot PSRS, tika apvienotas 4 PSR: Krievijas PFSR, Ukrainas PSR, Baltkrievijas PSR un Aizkaukāzas SFPR. Bez tam XX gs. pirmajā pusē īslaicīgi ir pastāvējusi vēl virkne valstisku veidojumu, kas sevi deklarēja kā PSR, piemēram, Taurijas padomju sociālistiskā republika (Советская Социалистическая Республика Тавриды) u.c.
Administratīvi un militārās ekspansijas ceļā PSR skaits tika mainīts, 1940. gadā sasniedzot maksimālo skaitu 16:
Armēnijas PSR
Azerbaidžānas PSR
Baltkrievijas PSR
Gruzijas PSR
Igaunijas PSR
Karēļu-somu PSRP
Kazahijas PSR
Kirgīzijas PSR
Krievijas PFSR
Latvijas PSR
Lietuvas PSR
Moldāvijas PSR
Tadžikijas PSR
Turkmēnijas PSR
Ukrainas PSR
Uzbekijas PSR
P Karēļu-somu PSR tika nodibināta pēc Somijas Karēlijas daļējas aneksijas Ziemas kara rezultātā, bet tā tika likvidēta 1956. gadā.
Citas PSR beidza pastāvēt līdz ar PSRS sabrukumu 1990.—1991. gadā.


== Skatīt arī ==
Padomju Sociālistisko Republiku Savienība
Padomju Sociālistisko Republiku karogi