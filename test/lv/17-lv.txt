Žuans Miro i Ferra (katalāņu: Joan Miró i Ferrà, dzimis 1893. gada 20. aprīlī, miris 1983. gada 25. decembrī) bija kataloniešu gleznotājs, kurš galvenokārt pārstāvēja reālismu, ekspresionismu, kubismu un vēlāk arī sirreālismu.


== Biogrāfija ==
Žuans Miro piedzima Barselonā. Skolā Žuans Miro mācījās vāji, un no visiem mācību priekšmetiem atzina tikai zīmēšanu. Žuana tēvs, veiksmīgs pulksteņmeistars un juvelieris, cerēja, ka viņa dēls būs grāmatvedis, un bija ļoti neapmierināts, kad 1907. gadā Žuans pieteicās uz lekcijām Daiļo mākslu skolā. Mācībās Miro īpašus rezultātus neguva un tādēļ 1910. gadā viņam nācās pabeigt komercskolu un iestāties darbā par grāmatveža palīgu aptiekā, bet viņš ilgi nenostrādāja, jo smagi saslima. Līdz ar to tas vecākus pārliecināja, ka viņš nav radīts grāmatveža darbam un atļāva Miro mācīties glezniecību.
1912. gadā Miro iestājās avangarda mākslas skolā. Pēc trim gadiem viņš sāka meklēt savu personisko māksliniecisko manieri - no reālisma līdz ekspresionismam un kubismam. Sākot ar 1920. gadu Miro ziemas dzīvoja Parīzē, bet vasarās uzturējās Montroigā. Ciemats un tā apkārtne bija galvenie mākslinieka tēlu ierosinātāji: fermā salasītie zāļu paraugi un zariņi kļuva par viņa gleznu "prototipiem". Savā slavenā novadnieka Pablo Pikaso ietekmē Žuans uzgleznoja dažas klusās dabas, ainavas un plikņus kubistiskā manierē, bet jau to gadu darbos ir jūtamas sirreālisma pazīmes. 1921. gada aprīlī un maijā notika pirmā Miro personālā izstāde Parīzē, kuru atbalstīja arī Pikaso, nopirkdams gleznu "Spāņu dejotāja" (1921).
No 1926. gada mākslinieks gleznoja savā stilā, kas skatītāju ieved pusfantastiskā sirreālā pasaulē. 1925. gadā Miro savus darbus eksponēja sirreālistu pirmajā izstādē.
1929. gadā Žuans Miro apprecēja savu māsīcu Pilaru, un 1931. gada jūnijā kļuva par mazās Doloresas tēvu.
Miro drosmīgi eksperimentēja ar dažādiem materiāliem, radīdams "gleznas—objektus", kurās līdzās krāsām tika izmantots papīrs, auklas, metāls un koks. No 1932. līdz 1938. gadam Miro darbu izstādes notika Parīzē, Ņujorkā, Kopenhāgenā, Londonā, Tokijā un citās pasaules pilsētās.


== Literatūra ==
Edvīns Spriņģis "100 Ievērojamākie Mākslinieki"


== Ārējās saites ==
Joan Miró Art Oficiālā mājaslapa