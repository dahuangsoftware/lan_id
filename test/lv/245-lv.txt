Indiāna (angļu: Indiana, izrunā: [ɪndiˈænə]) ir viens no Amerikas Savienoto Valstu 50 štatiem, kurš atrodas Vidējo rietumu reģionā. Indiānas administratīvais centrs ir Indianapolisa. Kopš 2005. gada 10. janvāra štata gubernators bija Mičs Danielss (Mitch Daniels). Indiāna bija 19. štats, kas pievienojās Amerikas Savienotajām Valstīm.
Indiāna robežojas ar Ilinoisas, Kentuki, Mičiganas un Ohaio štatiem, kā arī ar vienu no Lielajiem ezeriem — Mičiganu. Lielākās Indiānas štata pilsētas ir Indianapolisa, Fortveina, Evansvila, Sautbenda, Hamonda un Blūmingtona.
Indiānas štatā notiek slavenās autosporta sacīkstes Indianapolis 500. No 2000. līdz 2007. gadam Indianapolisas trasē notika ASV Grand Prix izcīņa Formula 1 sacensībās. Indiānā populārs sporta veids ir arī basketbols. Indianapolisas Indiana Pacers ir viens no Nacionālās basketbola asociācijas (NBA) klubiem kopš līgas dibināšanas. Indianapolisā bāzējās arī Nacionālās futbola līgas (NFL) klubs Indianapolis Colts.