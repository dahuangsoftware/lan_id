Joy Division bija angļu rokmūzikas grupa, kura izveidota 1976. gadā Salfordā, Mančestrā. Sākotnējais grupas nosaukums bija Warsaw. Grupas dalībnieki bija Īans Kērtiss (vokāls un dažreiz ģitāra), Bernards Samners (ģitāra un taustiņinstrumenti), Pīters Huks (basģitāra) un Stīvs Moriss (bungas un perkusijas).
Joy Division strauji nodalījās no pankroka, kas bija grupas dalībniekus sākotnēji iedvesmojis uz muzikālu darbību, un attīstīja stilu un skanējumu, kas bija raksturīgs postpanka žanram septiņdesmito gadu beigās, tā kļūstot par vieniem no postpanka pionieriem. Viņu 1978. gadā pašizdotais ieraksts An Ideal for Living ieinteresēja Mančestrā labi pazīstamo televīzijas reportieri Toniju Vilsonu. Un tā Joy Division debijas albums Unknown Pleasures tika izdots 1979. gadā Tonija Vilsona jaunizveidotās neatkarīgās ierakstu kompānijas Factory Records paspārnē un guva labas atsauksmes no britu preses. Par spīti grupas augošajiem panākumiem, vokālists Īans Kērtiss cīnījās ar depresiju un citām problēmām, to starpā laulības šķiršanu un epilepsiju. Ar laiku Kērtisam uzstāšanās kļuva arvien apgrūtinošāka - bieži vien koncertu laikā viņam sākās epilepsijas lēkmes.
1980. gada maijā, dienu pirms došanās grupas pirmajā ASV turnejā, Kērtiss, depresijas pārņemts, izdarīja pašnāvību. Pēc viņa nāves grupa izdeva otro albumu Closer (1980) un singlu Love Will Tear Us Apart, kas kļuva par Joy Division populārāko dziesmu. Tā kā grupas dalībnieki jau pirms Īana nāves bija norunājuši, ka, ja kāds no viņiem pametīs Joy Division, grupa būs jāpārsauc, atlikušie grupas dalībnieki izveidoja New Order.


== Vēsture ==
1976. gada 4. jūnijā Samners un Huks neatkarīgi viens no otra apmeklēja tikko izveidotās grupas Sex Pistols šovu Mančestras Brīvajā tirdzniecības zālē (Free Trade Hall). To apmeklēja tikai no 35 līdz 40 skatītājiem. Ar šo šovu aizsākās Mančestras pankmūzikas laiki, jo tieši šis koncerts iedvesmoja tā apmeklētājus izveidot pašiem savu grupu. Samners vēlāk ir pat teicis, ka tieši Sex Pistols iznīcināja mītu par popzvaigznēm, ka mūziķi nav sava veida dievi, kurus pielūgt. Iespaidojušies no Sex Pistols, viņi izveidoja arī savu grupu kopā ar viņu draugu Terijs Meisons (Terry Mason), kurš arī bija apmeklējis šo pašu šovu. Samners nopirka ģitāru, Huks - basģitāru, bet Meisons - bungas. Viņi ievietoja Mančestras Virgin Records veikalā sludinājumu, ka meklē dziedātāju. Īans Kērtiss, kuru jau iepriekš visi trīs pazina, pieteicās un viņš tika uzņemts grupā bez noklausīšanās.


== Diskogrāfija ==


=== Studijas albumi ===


== Atsauces un piezīmes ==