Eiropraids (angļu: Europride) ir starptautisks pasākums, kas veltīts Eiropas LGBT kopienai. Tas tiek rīkots katru gadu citā Eiropas pilsētā. Rīkotājpilsētā parasti ir jau savas vietējā praida rīkošanas tradīcijas vai arī izteikta un aktīva LGBT kopiena. Līdz pat 2 nedēļām pirms praida kulminācijas tiek rīkoti vairāki mākslas un sporta pasākumi. Praida kulminācijā nedēļas nogalē tiek rīkots krāšņs gājiens — parāde, ar dzīvo mūziku, īpašiem klubu pasākumiem vakarā un AIDS veltītu piemiņas brīdi.
Pirmais Eiropraids notika Londonā 1992. gadā, tā apmeklētāju skaits sasniedza 100 000. Līdz šim lielākais Eiropraids ir noticis Madridē 2007. gadā, ko apmeklēja 2,5 miljoni cilvēku. 2015. gadā Eiropraids notika Rīgā. To rīkoja LGBT un viņu draugu apvienība "Mozaīka". Tajā pēc organizētāju un valsts policijas datiem piedalījās apmēram 5000 cilvēku.


== Skatīt arī ==
Rīgas praids