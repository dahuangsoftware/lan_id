Zurabs Azmaiparašvili (gruzīnu: ზურაბ აზმაიფარაშვილი; dzimis 1960. gada 16. martā Tbilisi) ir Gruzijas starptautiskais lielmeistars šahā (1988).


== Biogrāfija ==
Šahu sācis spēlēt četru gadu vecumā. 1973. gadā uzvarējis Gruzijas junioru šaha čempionātā. 1978. gadā Kapsukā uzvarējis PSRS junioru šaha čempionātā. 1980. gadā Gronigenā Eiropas junioru šaha čempionātā U20 vecuma grupā izcīnījis sudraba medaļu. 1983. gadā Maskavā debitējis PSRS šaha čempionātā finālā, kurā izcīnījis uzvaru pār toreizējo Pasaules čempionu šahā Anatoliju Karpovu. Daudzu starptautisko šaha turnīru uzvarētājs, tajā skaitā uzvarējis vai dalījis pirmo vietu Pavlodarā (1982), Maskavā (1986), Albenā (1986), Hosē Raula Kapablankas meoriālā Kubā (1988), Berlīnē (1989), Amsterdamā (1989), Sidnejā (1990), Toledo (1991), Dortmundā (1992), Pamplonā (1997), Novagoricā (2005, 2006), Singapūrā (2007). 1994. gadā Sarajevas komandas ŠK Bosna sastāvā uzvarējis Eiropas šaha klubu kausa izcīņā.
1993. gadā Groningenā piedalījies Profesionālā šaha asociācija (PŠA) rīkotajā Pasaules šaha čempiona izcīņas cikla atlases turnīrā, kurā ieņēmis 36. vietu. Piecas reizes piedalījies Pasaules šaha čempionātos pēc izslēgšanas sistēmas, kuros divas reizes iekļuvis 4. kārtā (1997, 2001), vienu reizi iekļuvis 3. kārtā (2000), vienu reizi izstājies 2. kārtā (2004), bet vienu reizi zaudējis jau 1. kārtā. 2005. gadā piedalījies Pasaules kausa izcīņā šahā pēc izslēgšanas sistēmas, kurā zaudējis 1. kārtā.
Pārstāvējis Gruzijas komandu lielākajos komandu šaha turnīros:
Pasaules šaha olimpiādēs piedalījies 7 reizes (1992-2004). Individuālajā vērtējumā izcīnījis zelta un bronzas (abas 1998) medaļas;
Eiropas komandu šaha čempionātos piedalījies 3 reizes (1997, 2003-2005). Komandu vērtējumā izcīnījis bronzas (2003) medaļu;
Pasaules komandu šaha čempionātā piedalījies 2005. gadā.
Par panākumiem turnīros FIDE 1984. gadā Azmaiparašvili piešķīrusi starptautiskā meistara (IM), bet 1988. gadā - starptautiskā lielmeistara (GM) nosaukumu.
Pazīstams arī kā šaha treneris un organizators. 1990. gadā Seviljā bijis Garija Kasparova sekundants mačā par Pasaules šaha čempiona nosaukumu pret Anatoliju Karpovu. Bijis Gruzijas šaha federācijas prezidents. 2014. gadā ievēlēts par Eiropas šaha savienības prezidentu uz nākamajiem 4 gadiem.


== Atsauces ==


== Ārējās saites ==
Šahista profils FIDE mājaslapā (angliski)
Šahista profils chessgames.com mājaslapā (angliski)
Šahista profils 365chess.com mājaslapā (angliski)