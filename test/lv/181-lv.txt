Santome (portugāļu: São Tomé) ir Santomes un Prinsipi valsts galvaspilsēta. Atrodas Santomes salas ziemeļaustrumos Gvinejas līča krastā, gandrīz uz ekvatora. Tā ir valsts lielākā pilsēta un viena no nozīmīgākajām ostām. 2001. gadā Santomē dzīvoja 49,96 tūkstoši iedzīvotāju. Lielākoties ienākumi pilsētā ienāk no kakao eksporta. Santomes tuvumā Gvinejas līcī 20. gadsimta beigās tika atrasti naftas lauki.
1493. gadā Santomi dibināja portugāļu tirgotāji. Uz Santomi portugāļi no Rietumāfrikas veda vergus, pirms viņus tālāk nosūtīja uz Latīņameriku. 16. gadsimtā pilsētu vairākas reizes nodedzināja franču pirāti un vergi, kuri pret portugāļiem izrādīja pretestību. 1975. gadā, kad Santome un Prinsipi ieguva neatkarību, Santome kļuva par valsts galvaspilsētu.