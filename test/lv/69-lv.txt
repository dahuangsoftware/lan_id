Kārlis Strēlis (dzimis 1943. gada 16. martā Madonā) ir bijušais latviešu basketbolists, pēc tam sporta ārsts, augstskolas pasniedzējs (LSPA profesors), kā arī politiķis. Bijis partiju "Jaunais laiks" un "Vienotība" biedrs, bijis 8. Saeimas deputāts, kopš 2009. gada — Rīgas domes deputāts. Šobrīd pārstāv partiju "Gods kalpot Rīgai!".


== Biogrāfija ==
1968. gadā absolvējis Rīgas Medicīnas institūta Ārstniecības fakultāti. Publicējis vairāk nekā 60 zinātnisku rakstu un bijis vairāku grāmatu līdzautors. 1998. gadā ticis apbalvots ar Triju Zvaigžņu ordeņa 1. pakāpes Goda zīmi.


=== Basketbolista karjera ===
K. Strēlis spēlēja saspēles vadītāja pozīcijā, bijis Latvijas PSR basketbola izlases (137 spēles) dalībnieks un tās kapteinis. Karjeras laikā spēlējis Rīgas VEF (1960—1963) un Rīgas ASK (1964—1979) klubos. Bija ASK kapteinis laikposmā no 1965. līdz 1978. gadam. 1964. gadā pārstāvēja PSRS jaunatnes izlasi. Pieckārtējs Latvijas PSR čempions (1961, 1965, 1973, 1975, 1976). 1964. gadā tika izcīnīta 2. vieta PSRS čempionātā.


=== Politiskā darbība ===
2002. gadā iestājies partijā "Jaunais laiks", ievēlēts 8. Saeimā. 2006. gadā kandidējis 9. Saeimas vēlēšanās, bet nav ticis ievēlēts par deputātu. 2009. gadā ievēlēts Rīgas domē. Nesekmīgi kandidējis arī 10. Saeimas vēlēšanās. 2013. gada vēlēšanās atkārtoti ievēlēts Rīgas domē.
2016. gada jūnijā K. Strēlis paziņoja par izstāšanos no partijas "Vienotība" un pievienošanos Rīgas domes valdošajā koalīcijā ietilpstošajai partijai "Gods kalpot Rīgai!".


== Atsauces ==