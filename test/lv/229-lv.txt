Patentpilnvarotais ir fiziska persona, kas ir atestēta un reģistrēta nacionālajā patentu iestādē kā profesionāls patentpilnvarotais.
Latvijas Republikas profesionālie patentpilnvarotie pārstāv fizisko un juridisko personu intereses, veicot normatīvajos aktos paredzētās darbības Latvijas Republikas Patentu valdē, kura normatīvajos aktos noteiktās kompetences ietvaros īsteno valsts politiku rūpnieciskā īpašuma jomā, nodrošinot rūpnieciskā īpašuma tiesību reģistrāciju. 
Profesionālajiem patentpilnvarotajiem var būt specializācija pēc atsevišķiem rūpnieciskā īpašuma objektiem - preču zīmes, patenti, dizainparaugi. Šajā gadījumā attiecībā uz pieteicējiem, kas nav Latvijas rezidenti, patentpilnvaroto pārstāvības pilnvaras Patentu valdē ir ierobežotas ar attiecīgu rūpniecisko īpašumtiesību jomu.
Bez pieteicēju pārstāvības nacionālajā patentu iestādē profesionālo patentpilnvaroto pakalpojumu lokā tradicionāli ietilpst arī citi pakalpojumi, kas ir saistīti ar intelektuālā īpašuma tiesību aizsardzību. Piemēram, profesionālie patentpilnvarotie, kas specializējas preču zīmju jomā, parasti sniedz arī šādus pakalpojumus:
agrāko tiesību meklēšana pirms pieteikuma iesniegšanas,
vērtējuma sniegšana par to, vai attiecīgais apzīmējums atbilst tiesiskajiem priekšnoteikumiem preču zīmju aizsardzības piešķiršanai,
preču zīmju aizsardzības stratēģijas noteikšana,
pieteicēju un īpašnieku tiesību un interešu aizstāvība pret trešo personu iebildumiem,
sekošana jaunāko preču zīmju pieteikumu publikācijai/preču zīmju reģistrācijai, lai atklātu ar klienta zīmēm kolīzijā esošās jaunās zīmes (preču zīmju monitorings),
pieteicēju un īpašnieku tiesību un interešu aizstāvība pret viņu tiesību aizskārumiem, tajā skaitā trešo personu konfliktējošo tiesību apstrīdēšana, cīņa ar preču zīmju pārkāpumiem,
konsultāciju sniegšana preču zīmju komercializācijas jomā, tajā skaitā licences līgumu un tiesību nodošanas līgumu projektu sagatavošanā.
Līdzīgi pakalpojumi tiek sniegti arī dizainparaugu jomā.
Savukārt profesionālie patentpilnvarotie, kas specializējas patentu jomā, parasti sniedz šādus pakalpojumus:
patentu meklējumi, tajā skaitā meklējumi novitātes pārbaudei, patenta tīrības noteikšanai (clearance or freedom-to-operate), novitātes apstrīdēšanai, tematiskie meklējumi,
tehnisko risinājumu novērtēšana attiecībā uz to atbilstību izgudrojuma patentspējas kritērijiem,
vērtējuma sniegšana par to, vai klienta produkts nepārkāpj spēkā esošas trešās personas tiesības,
izgudrojuma aizsardzības stratēģijas noteikšana,
patentpieteikumu sastādīšana,
pieteicēju un īpašnieku tiesību un interešu aizstāvība pret viņu tiesību aizskārumiem,
konsultāciju sniegšana izgudrojumu komercializācijas jomā, tajā skaitā licences līgumu un tiesību nodošanas līgumu projektu sagatavošanā.
Juridisku vai fizisku personu, kuras pastāvīgā atrašanās vieta vai dzīvesvieta nav Latvija vai kurai Latvijas teritorijā nepieder uzņēmums, Latvijas Republikas Patentu valdē var pārstāvēt tikai profesionāls patentpilnvarotais. Latvijas Republikas rezidenti vai personas, kurām Latvijas teritorijā pieder uzņēmums, Patentu valdē var būt pārstāvētas pēc izvēles - personiski vai ar tās darbinieku, vai ar pilnvarota pārstāvja starpniecību.
Pilns Latvijas Republikas patentpilnvaroto saraksts ir pieejams Patentu valdes mājas lapā.
Par profesionālu patentpilnvaroto var kļūt Latvijas vai citas ES dalībvalsts pilsonis, kuram ir akadēmiskā vai otrā līmeņa augstākā profesionālā izglītība, ir vismaz triju gadu darba pieredze rūpnieciskā īpašuma aizsardzības jomā, kurš ir nokārtojis patentpilnvarotā kvalifikācijas eksāmenu Ministru kabineta noteiktajā kārtībā un kurš sarakstei ar Patentu valdi norāda adresi Latvijas teritorijā.
Latvijā praktizē arī Eiropas preču zīmju un dizainparaugu aģenti, kas ir profesionālie pārstāvji Iekšējā tirgus saskaņošanas birojā un Eiropas patentpilnvarotie, kas ir profesionālie pārstāvji Eiropas Patentu iestādē. Daļa no Latvijas Republikas profesionālajiem patentpilnvarotajiem vienlaicīgi ir Eiropas preču zīmju aģenti un/vai Eiropas patentpilnvarotie.


== Atsauces ==


== Skatīt arī ==
Latvijas Republikas Patentu valde
Eiropas Patentu iestāde
Iekšējā tirgus saskaņošanas birojs


== Ārējās saites ==
Latvijas Patentpilnvaroto asociācija
The Institute of Professional Representatives before the European Patent Office (EPI) (angliski)