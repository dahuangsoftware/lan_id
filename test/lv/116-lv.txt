Satīša Dhavana kosmosa centrs (angļu: Satish Dhawan Space Centre, SDSC) jeb Šriharikotas liela augstuma poligons (Sriharikota High Altitude Range, SHAR) ir Indijas raķešu palaišanas centrs. Tas atrodas Šriharikotas salā Bengālijas līcī, Āndhra Pradēšas štatā. Centra operators ir Indijas Kosmosa pētījumu organizācija.
Pirmais raķetes starts no SHAR nnotika 1971. gadā, kad palaista zondējošā raķete RH-125. 1979. gada 10. augustā notika pirmā pavadoņa palaišana no Šriharikotas, bet nesējraķetes Satellite Launch Vehicle otrās pakāpes kļūmes dēļ pavadonis Rohini 1A ievadīts nepareizā orbītā un pēc deviņām dienām nogāja no orbītas.
2002. gada 5. septembrī Sriharikota High Altitude Range pārdēvēts par Satish Dhawan Space Centre SHAR par godu bijušajam Indijas Kosmosa pētījumu organizācijas direktoram Satīšam Dhavanam.
Satīša Dhavana kosmosa centrā ir divi aktīvi starta laukumi, no abiem tiek palaistas raķetes Polar Satellite Launch Vehicle (PSLV) un Geosynchronous Satellite Launch Vehicle (GSLV).
2012. gadā sākta trešā starta laukuma celtniecība, kura tiks pabeigta 2020. gadā. No tā paredzēts veikt pilotējamos kosmiskos lidojumus.


== Ārējās saites ==
Satish Dhawan Space Centre SHAR