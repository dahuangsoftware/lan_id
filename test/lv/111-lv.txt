"Futurāma" (angļu: Futurama) ir amerikāņu zinātniskās fantastikas animācijas seriāls, ko izveidoja Mets Greinings pēc Fox Broadcasting Company pasūtījuma. Sērijās attēlota 20. gadsimta beigu Ņujorkas picu piegādes zēna, Filipa Dž. Fraja dzīve, kurš pēc nejaušas nokļūšanas krioloģiskā miegā uz tūkstoš gadiem, retrofuturiskajā 31. gadsimtā iestājas darbā starpplanētu piegādes uzņēmumā Planētu Ekspresis (Planet Express). Greinings seriālu ideju izdomāja 1990. gadu vidū, strādājot pie animācijas seriāla "Simpsoni". Vēlāk viņš seriāla izveidei piesaistīja Deividu Koenu, lai viņš pilnveidotu sižeta līniju un personāžus.
Sākotnēji seriāls tika pārraidīts Fox kanālā no 1999. gada 28. marta līdz 2003. gada 10. augustam līdz pat seriāla ražošanas beigām. No 2003. gada līdz līguma beigām 2007. gadā, seriālu atkārtoti translēja kanālā Cartoon Network programmā Adult Swim. No 2007. līdz 2009. gadam tika izdotas četras pilnmetrāžas video filmas. 2005. gadā seriālu sāka pārraidīt kanālā Comedy Central. Comedy Central noslēdza vienošanos ar 20th Century Fox Television par 16 jaunu sēriju izveidi, kas veidoja seriāla piekto sezonu.
2009. gada jūnijā 20th Century Fox producentu nodaļa paziņoja, ka Comedy Central veidos papildus jaunas 26 sērijas, kas tiks rādītas 2010. un 2011. gadā. Seriālu turpināja ar septīto sezonu, kura pirmo daļu translēja no 2012. gada jūnija, bet otro 2013. gada vidū. Septītās sezonas laikā paziņoja, ka šī būs noslēdzošā sezona, jo Comedy Central nepasūtīs seriāla turpinājumu. Seriāla pēdējā sērija tika pārraidīta 2013. gada 4. septembrī. Kamēr Greinings teica, ka mēģinās atrast kanālu, kas turpinātu seriālu, Deivids Koens paziņoja, ka sērija Meanwhile varētu būt septītās sezonas un visa seriāla noslēdzošā sērija.
"Futurāma" tās translācijas laikā saņēma pozitīvas kritiķu atsauksmes. Seriāls tika nominēts 17 Annie balvām un 12 Emmy balvām, no kurām ieguva septiņas pirmās un sešas otrās. Tāpat seriāls ir četras reizes nominēts Amerikas Rakstnieku ģildes balvai, kur ir iegūtas divas balvas par sērijām Godfellas un The Prisoner of Benda, vēl papildu tam seriāls ir nominēts Nebula balvai un saņēmis Environmental Media balvu par sērijām The Problem with Popplers un The Futurama Holiday Spectacular. Papildu seriālam tika arī ražotas dažādas preces saistītas ar seriālu — komiksu sērija, videospēles, kalendāri, apģērbs un figūriņas. 2013. gadā TV Guide ierindoja "Futurāmu" 60 visu laiku labāko animācijas seriālu sarakstā.
Latvijā seriālu demonstrējuši kanāli MTV Latvija, TV6.


== Sižets ==
Darbība seriālā norisinās 30. gadsimta beigās un 31. gadsimta sākumā. Sākotnēji galvenais varonis nokļūst 2999. gada 31. decembrī, tomēr nākamo sezonu laikā tiek sagaidīts 3004. gads. Nosaukums "Futurāma" aizgūts no 1939. gada Pasaules izstādes (Ņujorkā) paviljona, kurā tika attēlots, kāda varētu būt pasaule 1959. gadā.
Seriāla pamatsižets saistīts ar picas piegādātāju Filipu Fraju, kurš nejauši nokļūst 1000 gadus nākotnē un kļūst par piegādātāju uzņēmumā "Planet Express". Citi nozīmīgi seriāla varoņi ir Fraja attāls pēctecis profesors Hūberts Fernsvorts, krabjveidīgs citplanētietis doktors Zoidbergs, vienacaina kosmiskā kuģa pilote Turanga Līla, marsiete Eimija Vonga, robots Benders un grāmatvedis Hermejs Konrads.

.


== Atsauces ==