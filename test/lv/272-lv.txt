Maiks Knuble (angļu: Mike Knuble; dzimis 1972. gada 4. jūlijā Toronto) ir bijušais latviešu izcelsmes amerikāņu hokejists, uzbrucējs. Karjeras laikā aizvadījis 1068 spēles Nacionālajā hokeja līgas klubos Detroitas "Red Wings", Ņujorkas "Rangers", Bostonas "Bruins", Filadelfijas "Flyers" un Vašingtonas "Capitals". 1998. gadā, spēlējot "Red Wings" sastāvā, izcīnījis Stenlija kausu.


== Spēlētāja karjera ==
NHL tika draftēts 1991. gadā, ar kopējo 76. numuru Detroitas "Red Wings" komandā, bet savu pirmo spēli NHL aizvdīja 1996.—1997. gada sezonā. Lai gan 1996.—97. gada sezonā "Red Wings" kļuva par Stenlija kausa čempioniem, Knubles vārds uz kausa netika iegravēts, jo viņš nebija aizvadījis pietiekami daudz spēļu. 1997.—98. gada sezonā, vēl neesot pilnībā nostiprinājies "Red Wings" sastāvā, Knuble kopā ar komandu tomēr izcīnīja Stenlija kausu.
1998. gada vasarā uzbrucējs tika aizmainīts uz Ņujorkas "Rangers". 1998.—99. gada sezona izvērtās par pirmo pilno NHL sezonu Knubles karjerā. 1999.—2000. gada sezonas otrajā pusē "Rangers" aizmainīja Knubli uz Bostonas "Bruins". 2002.—03. gada sezonu Knuble uzsāka vienā maiņā ar Džo Torntonu un Glenu Mareju, kā rezultātā ar 59 punktiem viņš kļuva par trešo rezultatīvāko "Bruins" spēlētāju. 2004. gadā noslēdza trīs gadu līgumu ar Filadelfijas "Flyers". 2004.—05. gada NHL sezonas lokauta laikā spēlēja Zviedrijā, taču 2005.—06. gada sezonā guva 65 punktus "Flyers" rindās. Tā izvērtās par viņa rezultatīvāko NHL sezonu.
2009. gada 1. jūlijā Knuble noslēdza divu gadu līgumu ar Vašingtonas "Capitals". "Capitals" rindās hokejists aizvadīja trīs sezonas. 2013. gada janvārī atgriezās "Flyers", tās sastāvā aizvadot vēl 28 spēles un noslēdzot profesionāla spēlētāja karjeru.
ASV hokeja izlases rindās Knuble piedalījies četros pasaules čempionātos — 1995., 1999., 2001. un 2005. gadā, kā arī 2006. gada ziemas olimpisko spēļu hokeja turnīrā, kopā ASV valsts izlasē ir aizvadījis 34 spēles, gūstot 8 vārtus un 5 rezultatīvas piespēles (kopā iegūstot 13 punktus) un 26 soda minūtes.


== Ārējās saites ==
Sports-Reference profils (angliski)
Eliteprospects profils (angliski)
Internet Hockey Database profils (angliski)