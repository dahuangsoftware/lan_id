Ptolemaju dinastija (sengrieķu: Πτολεμαῖοι, Ptolemaioi), arī Lagidu dinastija (Λαγίδαι, Lagidai), bija Maķedonijas grieķu dinastija, kas valdīja Ptolemaju valstī (Senajā Ēģiptē) no 305. gada p.m.ē. līdz 30. gadam p.m.ē. Tā tiek uzskatīta par pēdējo Senās Ēģiptes valdnieku dinastiju.
Dinastiju izveidoja viens no Aleksandra Lielā karavadoņiem Ptolemajs I Soters. 323. gadā p.m.ē., pēc Aleksandra Lielā nāves, viņš kļuva par Ēģiptes satrapu. 305. gadā p.m.ē. viņš pasludināja sevi par Ēģiptes faraonu. Ptolemaju dinastija valdīja līdz 30. gadam p.m.ē., kad Ptolemaju valsti iekaroja Romas Republika. Par pēdējo Ptolemaju valdnieci uzskata Kleopatru.