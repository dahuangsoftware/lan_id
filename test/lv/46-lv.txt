Berne (vācu: Bern, izrunā: [ˈbɛrn]; franču: Berne, izrunā: [bɛʁn]) ir Šveices federālā pilsēta (de facto Šveices galvaspilsēta) un Bernes kantona administratīvais centrs. Tā atrodas pilsēta Šveices rietumdaļā (valsts vācvalodīgajā daļā) pie Āres upes. Berne ir ceturtā lielākā Šveices pilsēta pēc iedzīvotāju skaita aiz Bāzeles, Cīrihes un Ženēvas. Lielākā daļa Bernes iedzīvotāju runā vāciski (tās vietējā dialektā), lai gan Bernes kantonā daļa cilvēku runā franciski. Pilsētas mērs ir Aleksandrs Čepets (Alexander Tschäppät). Bernē atrodas universitāte, kurā mācās aptuveni 13 000 studentu. Berne ir Starptautiskās pasta savienības (Union Postale Universelle — UPU) galvenās mītnes vieta.


== Vēsture ==
Pilsētu 1191. gadā dibināja Cēringenes hercogs Bertolds V, pēc leģendas šeit nomedīdams lāci un nosaukdams pilsētu tā vārdā (Bär vāciski ir lācis). 1218. gadā Svētās Romas impērijas imperators Frīdrihs II piešķīra Bernei Impērijas brīvpilsētas tiesības.
1353. gadā tā iestājās Šveices konfederācijā un kļuva par vienu no konfederācijas ietekmīgākajām sastāvdaļām. 1415. gadā Berne ieņēma Ārgavu, 1536. gadā — Vo.
1798. gadā to ieņēma franču karaspēks. 1831. gadā Berne kļuva par Bernes kantona centru, bet 1848. gadā — par Šveices konfederācijas galvaspilsētu.
No Bernes nāk slavenais mākslinieks Pauls Klē. Alberts Einšteins savu relativitātes teoriju izdomāja tieši atrodoties Bernē.
Bernē apskatāmie objekti ir:
Zytglogge — pulkstenis ar kustīgām figūrām,
Munstera katedrāle, celta 15. gadsimtā,
Bundeshaus, parlamenta ēka.


== Cilvēki ==
Bernē vai tās apkārtnē dzimuši:
Albrehts fon Hallers (Albrecht von Haller, 1708-1777) — anatoms
Ferdinands Hodlers (Ferdinand Hodler, 1853-1918 ) — mākslinieks
Pauls Klē (Paul Klee, 1879-1940) — mākslinieks
Emīls Teodors Kohers (Emil Theodor Kocher, 1841-1917) — ārsts
Mirjama Ota (Mirjam Ott, 1972-) — kērlingiste
Karls Šenks (Karl Schenk, 1823-1895) — politiķis


== Sports ==
Bernē notika 1954. gada FIFA Pasaules kausa finālspēle, kurā Rietumvācijas izlase ar 3—2 pieveica Ungārijas izlasi. Spēcīgākais futbola klubs, kas bāzējas Bernē, ir BSC Young Boys.
Bernē bāzēta Šveices hokeja līgas vienība SC Bern, kura savas mājas spēles aizvada PostFinance Arena un kura kopš tās dibināšanas 1931. gadā izcīnījusi 12 Šveices čempiones titulus. Jau desmit gadus komandas mājas spēles ir apmeklētākās visā Eiropā.
PostFinance Arena bija viena no 2009. gada Pasaules čempionāta mājvietām.


== Atsauces ==


== Ārējās saites ==
Bernes pilsēta