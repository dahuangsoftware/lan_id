"La La Land: Kalifornijas sapņi" (angļu: La La Land) ir 2016. gada amerikāņu muzikālā komēdijdrāma, kuras režisors ir Damjēns Šazels.
Filma ir par mūziķi un topošu aktrisi, kas satiekas un iemīlas viens otrā. Galvenās lomas tajā attēlo Raiens Goslings, Emma Stouna, Džons Ledžends un Rozmarija Devita.
"La La Land: Kalifornijas sapņi" pirmizrāde notika 2016. gada 31. augustā Venēcijas kinofestivālā. Amerikas Kinoinstitūts šo filmu ir atzinis par vienu no 2016. gada desmit labākajām filmām. Uzvarot Zelta Globusa balvas pasniegšanas ceremonijā septiņās nominācijās, filma uzstādīja rekordu (iepriekšējais rekords, ko dalīja vairākas filmas, bija sešas balvas), balva tika saņemta par labāko muzikālo vai komēdijfilmu, labāko režisora darbu, labāko aktieri, labāko aktrisi, labāko scenāriju, labāko oriģinālmūziku un labāko dziesmu.
Filma tika nominēta 14 Amerikas Kinoakadēmijas balvām, saņemot tikpat lielu nomināciju skaitu kā savā laikā saņēma filmas "Viss par Ievu" (1950) un "Titāniks" (1997). "La La Land: Kalifornijas sapņi" ieguva 6 Amerikas Kinoakadēmijas balvas, tai skaitā balvas ieguva režisors Damjēns Šazels (kļūstot par jaunāko režisoru, kas jebkad saņēmis Amerikas Kinoakadēmijas balvu), galvenās lomas tēlotāja Emma Stouna un komponists Džastins Hurvics (gan par oriģinālmūziku, gan par labāko dziesmu City of Stars).


== Atsauces ==


== Ārējās saites ==
IMDb profils (angliski)
AllMovie profils (angliski)
Turner Classic Movies profils (angliski)
TV.com profils (angliski)
Metacritic profils (angliski)
Box Office Mojo profils (angliski)
Rotten Tomatoes profils (angliski)