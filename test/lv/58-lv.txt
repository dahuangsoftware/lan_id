Zemitāni ir dzelzceļa stacija Rīgā, Vidzemes priekšpilsētā, Purvciema apkaimē, pie Grīziņkalna robežas. Zemitānu stacijas sliežu ceļus šķērso Zemitānu dzelzceļa pārvads, kā arī atsevišķs gājēju tiltiņš. Zemitānu stacijā pietur dīzeļvilcieni, kas kursē līnijā Rīga—Lugaži, un elektrovilcieni līnijā Zemitāni—Skulte. Šajās līnijās kursē arī kravas vilcieni, bez tam intensīva kravas vilcienu kustība ir līnijā Zemitāni—Šķirotava, kura gan ir elektrificēta, taču pasažieru vilcieni tajā nekursē. Stacijai ir vairāki atzarojumi uz tuvējām rūpnīcām un noliktavām.


== Vēsture ==
Stacija atvērta 1889. gadā ar nosaukumu Aleksandra Vārti kā jaunuzbūvētā Rīgas—Pleskavas dzelzceļa galastacija, jo šajā vietā Pleskavas dzelzceļa līnija savienojās ar toreizējo Rīgas—Mangaļu dzelzceļu. 1902. gadā uzbūvēja savienojošo līniju Šķirotavas virzienā (toreiz Šķirotavas vēl nebija; līnija savienojās ar līniju Rīga—Daugavpils tās 4. verstī, starp tagadējiem Jāņavārtiem un Vagonu parku). Par Zemitāniem staciju pārdēvēja 1928. gadā par godu Ziemeļlatvijas brigādes komandierim Jorģim Zemitānam. Latvijas okupācijas laikā no 1942. līdz 1945. gadam stacija saucās Rīga-Gaisa tilts (vācu: Riga-Hohe Brücke), pēc Otrā pasaules kara tā atguva Zemitānu nosaukumu, bet 1948. gadā par godu sarkanajam partizānam Otomāram Oškalnam to pārdēvēja par Oškalniem. 1995. gadā stacija atkal atguva Zemitānu nosaukumu.


== Attēlu galerija ==


== Atsauces ==


== Ārējās saites ==
Zemitānu stacija portālā Cita Rīga
Zemitānu stacija 1920. gados