Orion Oyj ir Somijas farmācijas uzņēmums. Tas nodarbojas ar cilvēku un veterināro zāļu, aktīvo farmaceitisko vielu un diagnostisko testu izstrādi, ražošanu un pārdošanu. Galvenais birojs atrodas Espo. Dibināts 1917. gadā.
Uzņēmuma ražotnes atrodas Espo, Turku, Oulu un Kuopio.
Orion Oyj akcijas tiek kotētas Helsinku biržā un ietilpst OMX Helsinki 25 indeksā.


== Vēsture ==
Uzņēmuma pirmsākumi bija 1917. gadā, kad vairāki somu ķīmiķi Helsinkos dibināja savu farmaceitisku uzņēmumu Orion Oy. Sākotnējie lielākie produkti bija mākslīgie saldinātāji, dezinfekcijas līdzeklis lizols, amonjaks un ieroču eļļa Bellistol, kas kara laikā bija pieprasīta. Zāļu izgatavošana tika sākta 1920. gadu sākumā. 1920. gadu krīzi izdevās pārvarēt, piesaistot papildu kapitālu un samazinot algas. 1934. gadā uzņēmums pārcēlās uz jaunām telpām Vallilā, Helsinku apkaimē. 1930. gados Orion kļuva par Somijas vadošo farmaceitisko ražotāju. 1939. gadā, kara draudu apstākļos vairums ražošanas operāciju tika pārceltas uz Keurū.
1948. gadā Orion izveidoja zāļu izplatīšanas uzņēmumu Oriola Oy un tehnoķīmisko uzņēmumu Noiro (1970. gados tas sāka ražot kosmētiku un tagad ir pazīstams ar nosaukumu Lumene).
1950. gados Orion veica ražošanas mehanizāciju, lai uzlabotu efektivitāti. Somijas tirgū bija liela konkurence, ienākot ārzemju uzņēmumiem. 1954. gadā Orion atdalīja visu tās nefarmācijas biznesu uzņēmumā Regulus Oy un izveidoja holdinga kompāniju. 1955. gadā tika nopirkts konfekšu un dzērienu ražotājs Chymos. 1950. gadu beigās Orion ieguldīja resursus pētnieciskajā darbā. 1960. gadā tika iegūts farmaceitiskais ražotājs Lääketehdas Alb. Koponen.
1962. gadā Mankā, Espo tika uzcelta jauna farmaceitiska rūpnīca. 1966. gadā Mankā tika uzcelts sintētisko farmaceitisko sastāvdaļu cehs. 1960. gadu beigās Orion sāka zāļu eksportu uz ārzemēm. 1970. gadā Orion kopā ar Rikkihappo Oy (tagad Kemira) izveidoja kopuzņēmumu Fermion pussintētisko antibiotiku ražošanai.
1970. gados visas Orion nodaļas tika apvienotas vienā mātes uzņēmumā Orion-yhtymä Oy. Uzņēmums pieņēma jaunu biznesa koncepciju, meklējot jaunas nozares, kur varētu gūt peļņu. 1971. gadā tika iegādāts mehāniskās inženierijas uzņēmums Peltosalmen Konepaja, kas nākamos 30 gadus bija Normet nodaļa. 1972. gadā tika dibināts uzņēmums Eurocell, kas ražoja griestu un bloku elementus celtniecībai, bet drīz tas tika likvidēts naftas krīzes dēļ. 1974. gadā uzņēmums izveidoja diagnostikas produkcijas nodaļu Orion Diagnostica, un 1975. gadā Mankā tika uzcelts jauns diagnostikas cehs. 1977. gadā Šveicē tika izveidots meitas uzņēmums Interorion AG un Dānijā iegādāts Ercopharm, kas darbojās arī Norvēģijā un Zviedrijā. Eksportam tika izveidots uzņēmums Orion Pharma International.
1984. gadā uzņēmuma vadība no Helsinkiem pārcēlās uz Espo. 1988. gadā Orion ieguva vairākumu Turku diagnostikas produkcijas uzņēmumā Farmos-Yhtymä; tas tika apvienots ar Orion 1990. gadā.
1990. gados Orion atteicās no divesificētā biznesa, pilnībā koncentrējoties uz veselības aizsardzības produktiem. Normet tika pārdots 1999. gadā, bet Noiro — 2003. gadā.
2002. gadā Orion ieguva vairākumu Zviedrijas vairumtirgotājā Kronans Droghandel (KD).
2006. gadā uzņēmums tika sadalīts divos uzņēmumos. Vecais uzņēmums tika likvidēts 2006. gada 30. jūnijā, bet jaunie reģistrēti 1. jūlijā. Jaunais Orion Oyj pārņēma farmaceitisko un diagnostikas biznesu, bet Oriola-KD — farmaceitisko vairumtirgošanu.


== Orion Latvijā ==
1994. gadā Latvijā dibināts zāļu un medicīnisko preču vairumtirdzniecības uzņēmums SIA Oriola Rīga. Darbu tas uzsāka 1995. gada oktobrī. Pēc Orion grupas sadalīšanās 2006. gadā Oriola Rīga kļuva par daļu no Oriola-KD.
Kopš 1996. gada Latvijā darbojas Orion Pharma pārstāvniecība.


== Atsauces ==


== Ārējās saites ==
Orion vietne