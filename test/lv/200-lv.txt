Ross Šteins (angļu: Ross Stein) ir seismologs no ASV Ģeoloģijas institūta. Ross Šteins kopā ar Džeimsu Dītrihu izvirzīja jaunu teoriju par to, ka lielāka zemestrīce vienā un tajā pašā teritorijā var izraisīt vairākus citu citam sekojošus satricinājumus, kas dod cerības sagaidīt dienu, kad būs iespējams izstrādāt uzticamu riska novērtējumu.
Deviņdesmito gadu sākumā Ross Šteins kopā ar kolēģiem sāka pētīt pēcgrūdienus Sanadreasa lūzumā, kas šķērso Kaliforniju. Pētījumi deva rezultātus, kas ļāva turpināt izstrādāt zemestrīču prognozēšanas shēmu. 1997. gadā, balstoties uz jauno teoriju, Ross Šteins un viņa kolēģis Aikuts Barka no Stambulas Tehniskās universitātes izteica prognozes par zemestrīci Ziemeļanatolijas lūzuma zonā. Diemžēl šīs prognozes piepildījās 1999. gada 17. augustā, kad netālu no Izmitas, izcēlās 7,4 balles stiprā Izmitas zemestrīce. Tas deva apstiprinājumu jaunajai teorijai. Arī tai sekojošo Dizdžes zemestrīci Ross Šteins prognozēja, kas šoreiz ļāva glābt daudz vairāk cilvēku.
Tagad Ross Šteins kopā ar saviem kolēģiem ir ķēries klāt pie prognožu izstrādes virknei daudzmiljonu lielpilsētu — Sanfrancisko, Losandželosai, Kobei un Tokijai. Šajās pilsētās spēcīgas zemestrīces varētu prasīt milzīgus cilvēku upurus.


== Ārējās saites ==
(angliski) Ross Stein's home page at USGS