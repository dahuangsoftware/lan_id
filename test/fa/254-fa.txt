سگ وحشی آفریقایی (نام علمی: Lycaon pictus) سگ‌سانی بزرگ‌جثه است که تنها در آفریقا، و به ویژه مناطق ساوانایی و دارای پوشش درختی اندک، یافت می‌شود. این سگ وحشی با نام‌های لیکائون پیکتوس، سگ شکار آفریقایی، سگ شکار دماغه، سگ رنگ‌آمیزی‌شده، و سگ خالدار نیز شناخته می‌شود.


== توصیف ظاهری ==
سگ وحشی آفریقایی تنها سگ‌سانی است که ۴ انگشت در هر پا دارد (دیگران دارای ۵ انگشت هستند). جمجمه آن همانند جمجمه کفتار است و فکی بزرگ دارد که آن را «گوشتخوار» تر از دیگر سگ‌سانان می‌کند. وزن آن میان ۳۰ تا ۴۰ کیلوگرم است و ارتفاعش تا شانه ۶۰ تا ۸۰ سانتی‌متر است. طول بدن این پستاندار میان ۱ تا ۱٫۵ متر است و اندازه طول دم ۳۰ تا ۴۰ سانتی‌متر است. نرها بزرگ‌جثه‌تر از ماده‌ها هستند.
این سگ‌ها گوش‌های گرد بزرگی دارند مملو از مو که آن‌ها را از ورود حشرات و پشه‌ها محافظت می‌کنند. آن‌ها غدد عطری دارند که ماده‌ای معطر و نامطبوع را آزاد می‌کند که به گمانی برای ارتباط برقرار کردن به کار می‌رود.
با آنکه این جانوران گونه‌ای سگ‌سان هستند، مانند سگ پارس نمی‌کنند و همچون گرگ زوزه نمی‌کشند، بلکه غرغرهایی تولید می‌کنند که مانند صدای سگی هستند که از پیدا کردن صاحبش خوشحال است. پوست بدن آن‌ها دارای رنگ‌های مختلف قهوه‌ای، سیاه، زرد، و سفید است و به آسانی تشخیص داده می‌شوند.
میانگین طول عمر این جانوران ۱۲ سال است.


== حد نصاب در تصمیمهای جمعی ==
سگهای وحشی آفریقایی پس از «گردهمایی‌های اجتماعی» از عطسه به عنوان یک «حد نصاب» برای تصمیمگیری درباره زمان شروع شکار استفاده می‌کنند. این عمل را می‌توان نوعی رای‌گیری در اجتماع این سگها تلقی نمود. هرچه تعداد عطسه‌ها بیشتر باشد گله سگها با تعداد بیشتری برای شکار به حرکت درمی‌آید، بعبارت دیگر شمار عطسه‌ها باید به تعداد مشخصی برسد تا بر فعالیت گله اثر بگذارد. پیشتر تصور بر این بود که سگهای وحشی با عطسه فقط می‌خواهند راه تنفس خود را باز کنند.بعضی دیگر از جانوران اجتماعی گوشتخوار مثل میرکت‌ها هم از حد نصاب استفاده می‌کنند.


== منابع ==