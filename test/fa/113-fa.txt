میشل ولبک (به فرانسوی: Michel Houellebecq) با نام اصلی میشل توماس (زاده ۲۵ فوریه سال ۱۹۵۸)، نویسنده معاصر فرانسوی است. او در سال ۲۰۱۰ برنده جایزه ادبی معتبر گنکور شد. بسیاری او را مهم‌ترین نویسنده نسل جدید فرانسه می‌دانند. این نویسنده فرانسوی، به خاطر طنز نیشدار و رندانه خود به شهرت رسید. آثار او سرشار از پرده‌دری‌های جنسی، دلزدگی و بیزاری از جنبه‌های روزمره زندگی اجتماعی است. او در سراسر جهان مخالفان و ستایشگران بسیاری پیدا کرده است.


== زندگی و حرفه ==
میشل ولبک در جزیره ریونیون به دنیا آمد و در شرایطی دشوار و ناهموار بزرگ شد. زندگی و آرزوهای کودکی او هیچ ربطی به ادبیات نداشت. او در سال ۱۹۸۰ در مهندسی کشاورزی مدرک گرفت.

ولبک در سال ۱۹۸۵ اولین اشعار و متن‌های ادبی خود را نوشت و پس از انتشار چند نوشته کم‌اهمیت، در سال ۱۹۹۴ با کتاب «ذره ذره شده» به شهرت جهانی رسید. این کتاب با استقبالی فراوان روبرو شد و در مدتی کوتاه به بیش از ۲۰ زبان ترجمه شد. این کتاب دو سال بعد توسط اسکار رولر، کارگردان آلمانی به فیلم تبدیل شد.
ولبک در سال ۲۰۰۱ به دین اسلام دشنام گفت و در مصاحبه‌ای آن را «احمقانه‌ترین مذهب» خواند. او به خاطر این اظهارات در برابر دادگاه قرار گرفت، و با این که از اتهام «عقاید فاشیستی» و «اسلام‌ستیزی» تبرئه شد، اما فرانسه را ترک کرد و از آن هنگام در اسپانیا و ایرلند زندگی می‌کند.
دو رمان او با عنوان‌های «ذرات ابتدایی» و «خط مشی» برایش شهرتی جهانی به ارمغان آوردند. او در عین حال ترانه سرا و مقاله نویس است و تاکنون برنده چندین جایزه معتبر نیز شده‌است.
از میشل ولبک کار مستقلی در ایران منتشر نشده است، اما بعضی از کارهای او به زبان فارسی در اینترنت در دسترس است.


== جوایز ==
میشل ولبک در سالهای ۱۹۹۸ نامزد دریافت جایزه گنکور شد و بار دیگر هم در سال ۲۰۰۵ بابت نوشتن رمان امکان یک جزیره نامزد دریافت این جایزه معتبر شد و با این که به اعتقاد منتقدان بخت نخست کسب گنکور آن سال بود، جایزه به فرانسوا ویرگان رسید. اما مدت کوتاهی بعد ولبک جایزه انترالیه را دریافت کرد.
ولبک در سال ۲۰۱۰ جایزه ادبی گنکور را به خاطر خلق رمان نقشه و قلمرو به‌دست‌آورد. پیش از اعطای این جایزه، کتاب نقشه و قلمرو از فروش دویست هزارنسخه‌ای در فرانسه برخوردار شده بود.


== کتاب‌شناسی ==
 ذرات ابتدایی (رمان)
 خط مشی (رمان)
 پودر شده (نامزد دریافت جایزه گنکور در سال ۱۹۹۸)
 امکان یک جزیره (امکانات جزیره) (رمان - نامزد دریافت جایزه گنکور در سال ۲۰۰۵)
 سکو (زمان)
 نقشه و قلمرو (رمان - برنده جایزه گنکور در سال ۲۰۱۰)


== منابع ==

 میشل اولبک، نویسنده فرانسوی برنده جایزه ادبی گنکور فرانسه شد (صدای آمریکا)
 «جایزه گنکور برای میشل ولبک، نویسنده فرانسوی». بی‌بی‌سی فارسی، ۸ نوامبر ۲۰۱۰. بازبینی‌شده در ۱۱ مه ۲۰۱۷. 


== پیوند به بیرون ==
 وب‌گاه رسمی