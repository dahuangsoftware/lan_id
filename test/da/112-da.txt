For alternative betydninger, se Christiania (flertydig). (Se også artikler, som begynder med Christiania)

Christiania (også kaldet Fristaden Christiania eller bare Staden) er et område i bydelen Christianshavn i København med et areal på ca. 34 hektar. I år 2015 bor der ca. 630 voksne og ca. 130 børn med folkeregisteradresse på Christiania.
Christiania er Københavns fjerdestørste turistattraktion, som årligt har omkring en halv million besøgende turister, men er også præget af omfattende hashhandel og organiseret kriminalitet.


== Flag ==

På det første Christiania-skilt blev prikkerne over de tre i'er i navnet malet ekstra store. Disse store prikker er siden blevet symbolet på Christiania og findes derfor i flaget.


== Christiania-området ==
Christiania omfatter et område på ca. 34 ha på Christianshavn i København. Størsteparten er den tidligere Bådsmandsstræde Kaserne og hele det tidligere ammunitionsareal. Christiania udgør mellem en tredjedel og halvdelen af Københavns bevarede voldanlæg, der strækker sig fra Langebro i syd til Kvinti Lynette i nord og afgrænser Christianshavn mod øst.


== Styreform ==


=== Retsgrundlag ===
Christiania er som den øvrige del af Danmark underlagt den lovgivende magt, der ligger hos Dronningen og Folketinget i forening, jf. Grundloven § 3.
Redegørelse i år 2003 fastslog, at Christianiaområdet ikke nødvendigvis skal ensrettes med andre byområder, citat:
Christiania har været underlagt en række særlove, men den 4. juni 2013 besluttede et bredt flertal i Folketinget, at der fra den 15. juli 2013 gælder de samme love og regler på Christiania, som der gør i resten af Danmark. Læs mere om "normaliseringen" af Christiania under afsnittet historie.


=== Demokratisk styre ===
Christianias demokratiske struktur har basis i konsensusdemokrati. Det betyder, at der ikke foretages afstemninger, der skal lyttes til hinanden, til der opnås enighed. Fælles for den demokratiske organisering er, at alle kan deltage og opnå indflydelse.
Christianias højeste myndighed er 'Fællesmødet', hvor emner og problemstillinger drøftes. På Fællesmødet kan alle christianitter møde op og give deres mening til kende. Alle christianitter har pligt til at følge Fællesmødets beslutninger.
Christiania er opdelt i 15 lokalområder, hvor hvert område har ansvar for de nære beslutninger i nærmiljøet. Kan områdemødet ikke løse et problem, kan det bringes videre til Fællesmødet.
Desuden har Christiania en række møder og grupper: Områdekasserermøder, økonomimøder, budgetfællesmøder, økonomigruppen, virksomhedsmøder, byggemøder, kontaktgruppen, forhandlingsgruppen, baggrundsgruppen og trafikgruppen.


== Adgangsforhold ==
Overdragelsen af Christiania indeholder en servitut - en disponeringsbegrænsende bestemmelse for grunden, hvilket betyder, at ejerne af Christiania altid vil være forpligtet til at skabe fri adgang til Christiania. Blandt andet må der ikke sættes hegn op på området.
Christiania ønsker at kontrollere bilkørslen med regler, hvor ærindekørsel er tilladt på Christiania, mens privatkørsel er forbudt.
Besøgende til Christiana kan foretage gratis parkering på Refshalevej, hvor der ikke er nogen tidsbegrænsning, men ParkingsInfo anbefaler, at der ikke parkeres på Refshalevej, såfremt der er værdigenstande i bilen.


== Kulturelle seværdigheder ==
Christiania huser blandt andet koncertsalen Den Grå Hal, som har haft store navne som Bob Dylan, Metallica, Red Hot Chili Peppers og The Smashing Pumpkins på besøg, og Musiksteder såsom Børneteateret, Operaen, Nemos søndagskoncerter og Loppen. Derudover består Christiania af en masse mindre foreninger såsom Christiania TV og Christiania Radio 90,4fm.


== Virksomheder ==
På Christianias område findes der en række erhvervsvirksomheder, hvoraf der kan nævnes Christiania Bikes, Helena Design - Smykker, Kvindesmedien, DELUX, og ALIS
Endvidere findes der en lang række af cafeer og spisesteder på Christiania, som fxThaiLoppen, Morgenstedet, Grønsagen, Spiseloppen og Nemoland.


== Hashhandlen og anden form for kriminalitet ==

Christiania er kendt for Pusher Street, hvor hash forhandles åbenlyst af pushere, - der blev omsat i år 2003-2004 for over en milliard kroner. I 2011 blev det anslået, at der dagligt bliver foretaget handler med hash 10.000 gange på Christiania.
Narkohandlen er kortlagt med skjulte kameraer og civilklædte betjente, der bekræfter, at hashhandlen på Christiania befæstes af rockergruppen Hells Angels' dominans gennem trusler og vold.
Pusher Streets hashsalg har ført til flere konfrontationer med politiet og en række politirazziaer, hvor der er blevet beslaglagt våben, ammunition, skudsikre veste, hjemmelavede kanonslag, krysantemumbomber og kontantbeløb.
Den omfattende hashhandel er blevet udbredt til andre bydele, f.eks. til Nørrebroparken på Nørrebro.
Om aftenen d. 31. august 2016 blev under et skuddrama skudt to politibetjente og en civil person ved Fredens Ark på Christiania. Efterfølgende blev den formodede gerningsmand – 25-årige Mesa Hodzic af bosnisk oprindelse – skudt, anholdt og sigtet for skyderiet; han havde angiveligt forbindelse til hashmarkedet. Mesa Hodzic døde af sin kvæstelse d. 2. september.
På beboermødet om aftenen d. 1. september blev det besluttet at rydde Pusher Street for hashhandlere. Næste morgen blev alle boderne fjernet.


== Historie ==
År 1971 rømmede Forsvaret Bådsmandsstræde Kaserne og Ammunitionsarealet, hvorefter der skete en ulovlig indflytning af slumstormere. Den 26. september 1971 ”grundlagdes” fristaden Christiania. Forsvarsministeriet anlagde den 1. april 1976 en udsættelsessag, og Højesterets stadfæstede den 2. februar 1978, at Christiania øjeblikkeligt skulle ryddes. Dommen fik imidlertid ikke konsekvenser for fristaden. Folketinget besluttede i 1978, at der skulle udarbejdes en lokalplan for området. I mellemtiden kunne fristaden eksistere under særlige betingelser.
I juni 1989 stemte Folketinget for Christianialoven, hvis formål er at muliggøre Christianias fortsatte anvendelse af området i overensstemmelse med et landsplandirektiv og en lokalplan. Forsvarsministeriet tildeltes som grundejer en administrativ rolle i forhold til den planmæssige udvikling af Christianiaområdet. I forlængelse af Christianialoven udarbejdede Miljøministeriet i 1991 en lokalplan for Christianiaområdet, hvor formålet var at fastlægge rammerne for en fortsat anvendelse af området og bebyggelsen, samt at give mulighed for, at beboerne på Christiania fortsat kan anvende området til bolig-, værksteds- og offentlige formål. Endvidere skulle lokalplanen sikre, at Københavns befolkning i højere grad får adgang til at anvende dele af området til rekreative formål, og at de væsentligste arkitektoniske og kulturhistoriske værdier kan bevares for fremtiden. Det historiske voldanlæg skulle derimod udlægges til et åbent og tilgængeligt offentligt rekreativt område til gavn for hele Københavns befolkning. Al beboelse på voldanlægget skulle på langt sigt ophøre.


=== Normalisering ===

Folketinget vedtog i 2004 en omfattende lovændring af Christianialoven, blandt andet med det formål at opnå en væsentlig styrkelse af den statslige forvaltning af området til overgangen til nye ejerformer. Daværende Slots- og Ejendomsstyrelsen (i dag Styrelsen for Slotte & Kulturejendomme) fik til opgave at udarbejde en plan for normaliseringen og at overvåge, at det byggestop, som Christianialoven har medført, blev overholdt. Det medførte, at en del af de kulturelle projekter og indslag, som Christiania ellers er kendt for, ikke kunne gennemføres; i 2005 blev Christianias Cirkus lukket og fjernet af politiet på foranledning af styrelsen, ligesom christianitterne flere gange har fået afslag på gennemførelse af boligsociale projekter, herunder en konkurrence i samarbejde med Arkitektskolen om økologisk bæredygtige fremtidige boformer.[Kilde mangler]
Christiania skulle 1. februar 2007 nedrive de første 50 huse som et led i normaliseringsprojektet.[Kilde mangler]
Christiania havde anlagt sag mod staten for at få fastslået, om christianitterne har vundet hævd på området. Sagen førtes med opsættende virkning, og christianitterne håbede på den måde at hindre, at en nedrivning skete, før en egentlig afgørelse af ejerforholdene var på plads. Ved Østre Landsrets dom af den 26. maj 2009 tabte christianitterne søgsmålet, idet landsretten afviste, at der var vundet hævd på området .
Forhandlingsgruppen kom herefter med en model til et fremtidigt Christiania, med boligforeningen KAB og fonden Realdania i ryggen, men forhandlingerne førte ikke til enighed.
Den 18. februar 2011 stadfæstede Højesteret Landsrettens dom, derved blev det endeligt afklaret, at staten har ejendoms- og brugsretten til området. Senere på året blev Christianias beboere tilbudt at købe en lille centrale del af området af staten hvilket blev accepteret af beboerne på Christiania fællesmødet den 20. juni 2011. Den 22. juni 2011 indgik Christiania og staten aftale om ejerskabet til Christianiaområdet. Denne aftale dannede grundlag for, at bygninger og arealer på Christianiaområdet blev overdraget til en fond, Fonden Fristaden Christiania, den 1. juli 2012, der solgte folkeaktier for at skaffe 76,2 millioner kroner, som staten krævede for området. Den 13 marts 2013 fremsatte klima-, energi- og bygningsminister Martin Lidegaard et lovforslag om at ophæve særloven for Christianiaområdet pr. 15. juli 2013. Dette lovforslag blev vedtaget i Folketinget den 4. juni 2013. Fra den 15. juli 2013 gælder de samme love og regler på Christiania, som der gør i resten af Danmark.


== Eksterne henvisninger ==


=== Websites ===
Henvisninger til websites der supplerer med oplysninger om Christiania:
Christianias officielle hjemmeside
Christianias Kulturforening
Christianias lokalhistoriske arkiv
Christianias historie, Leksikon for det 21. århundrede. En hjemmeside med artikler uden kildehenvisninger. Albert Jensen (1958-), er hovedredaktør og koordinator for www.leksikon.org.
Forsvar Fristaden Christiania Sites, artikler og bøger. (Tidsskriftcentret.dk)


=== Film ===
Dokumentariske film om Christinia:
Christiania, (2004) af Jeppe Gaardboe - dokumentarfilm om Christiania
Christiania, du har mit hjerte (1991) af Nils Vest - dokumentarfilm om Christiania
Kulturkrigen (2007) af Jørn Balther – 40 min. dokumentarfilm om Christiania i 2006
Cirkus Krigen (2006) af Jørn Balther – 40 min. dokumentarfilm om Christiania i 2005


=== Litteratur ===
"Christiania FRISTAD I FARE". Jacob Ludvigsen. Ekstra Bladets Forlag 2011 ISBN 87-7731-176-0
1407 fristad inden om Christiania (2008) - af Vibe Nørgaard
Christiania guide (2005) - af Christiania selv
Christiania. En hvidbog i farver (2005) - af Christiania selv
Christiania – kort fortalt : guide og historie (2002) - af Pernille W. Lauritsen
Christiania - Hæftet : Skole/lærebøger (2002) - af Pernille W. Lauritsen
25 års Christiania plakater (1997) - af Dansk Plakatmuseum
Christiania (1979) - af Mark Edwards
Toft , Emma (1. september 2016) (på dansk). 25-årig mand varetægtsfængslet for nedskydning af betjente. Hentet 1. september 2016. 


== Referencer ==