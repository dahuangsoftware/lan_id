Fysing Å (dansk) eller Füsinger Au (tysk) er et mindre vandløb i det sydlige Angel i Sydslesvig. Den 35 km lange å udspringer ved Isted. Herfra løber åen mod sydøst, gennemløber Langsøen og passerer landsbyerne Vedelspang (Wellspang), Løjt (Loit), Skolderup (Scholderup), Torsted (Taarstedt) og Broholm Skov, inden den munder ud i Sliens Lille Bredning ved Vindingmay i Fysing. Ved åens munding befandt sig i vikingetiden en større vikingeby. Det antages, at åen var transportvejen fra Slien ind til Angel. Åen har tilløb af Oksbæk (Oxbek) fra øst, Tingvad Å (Dingwatter Au) og Katbæk Å (Kattbeker Au) fra nord. En del af åen er et Natura 2000-område.
Åen kaldes også for Løjt Å (Loiter Au) efter landsbyen Løjt og Vedelspang Å (Wellspanger Au) efter landsbyen Vedelspang.


== Eksterne henvisninger ==

flussinfo.net
Grænseforeningen: Sagnomspunden vikingekongsgård fundet ved Slien