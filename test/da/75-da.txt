Det syvende segl (Det sjunde inseglet) er en film fra 1957 af Ingmar Bergman. Blandt de medvirkende er Max von Sydow, Bengt Ekerot, Gunnar Björnstrand, Nils Poppe og Bibi Andersson.


== Handling ==

Midt i det 14. århundrede vender ridderen Antonius Block (spillet af Max von Sydow) med sin væbner Jöns tilbage fra et korstog til det hellige land. Hjemlandet er plaget af pest. Døden viser sig for ham og meddeler ham, at hans tid er kommet. Ridderen beder om udsættelse og spiller skak med Døden om sit liv. Ridderen anfægtes af religiøse grublerier, og i en kirke fortæller han en præst om sin forgæves søgen efter livets mening og Guds eksistens. Han afslører sin taktik i skakspillet, og præsten viser sig at være Døden.
På vej til sit slot, hvor hans hustru venter, træffer ridderen forskellige folk: en smed og hans kone, en pige, som er anklaget for hekseri, og en familie af skuespillere eller gøglere, Jof, Mia og deres søn Michael, som midt i pesten har bevaret deres livsglæde. De slutter sig til ridderen for under hans beskyttelse at rejse gennem skovene. Døden kommer igen og opfordrer ridderen til at spille skakpartiet færdigt. Jof ser pludselig, hvem ridderens modstander er, han vækker Mia og flygter med familien derfra. Det bemærker ridderen og han taber koncentrationen og skakspillet.
De rejsende ankommer til borgen, hvor hans hustru ikke er flygtet for pesten. Mens de spiser, banker det på døren, det er Døden, som tager dem alle med. Skuespillerfamilien vågner næste morgen og er glade for at være undsluppet døden. Jof ser i horisonten på en bakke, at Døden fører ridderen og hans ledsagere bort i en dødedans.


== Se også ==
Flagellant


== Eksterne henvisninger ==
Det syvende segl på Internet Movie Database
Det syvende segl i Filmdatabasen
Det syvende segl på Scope
Det syvende segl i Svensk Filmdatabas
Det syvende segl på AlloCiné
Det syvende segl på MovieMeter
Det syvende segl på AllMovie
Det syvende segl på Turner Classic Movies
Det syvende segl på Rotten Tomatoes