Danser med Drenge, (DmD) - dansk soul-pop-reggae orkester, anført af sangerinde Rie Rasmussen og sangskriver Klaus Kjellerup (tidl. Tøsedrengene). DmD blev stiftet i 1991 af Kjellerup og afdøde sangerinde Philippa Bulgin på resterne af Klaus Kjellerup Band . Bandet har siden sin debut i 1993 opnået høje albumsalgstal og har mange hits i kataloget. Siden årtusindeskiftet er det dog som liveband, DmD har gjort sig gældende med over 700 koncerter på spillesteder og i koncertsale, heraf mange udsolgte .
Ifølge koncertpublikummet er Danser med Drenges største aktiver den musikalske energi og åbenhed på scenen, samt Kjellerups sangtekster og Rie Rasmussens fortolkning af dem. Bandets koncerter har karakter af syng-med arrangementer, og publikum er ofte på scenen for at synge kor bag Rie Rasmussen.
Udover Klaus Kjellerup og Rie Rasmussen består DmD i dag (2016) af Kjellerups tidl. kollega fra Tøsedrengene, Henrik Stanley Møller aka "Onkel Stanley", keyboards og kor; samt Steffen Qwist, guitar; Morten "Oberst" Bolvig, keyboards; og Kasper Langkjær, trommer.
DmD har igennem karrieren udsendt 12 albums og dvd'er med i alt 80 sange, og bandet insisterer på at spille nyt materiale sammen med de kendte hits ved de årlige koncertturnéer .
Til deres kendteste sange hører bl.a. kærlighedsballaden "Aldrig undvære dig", reggaesangene "Læn dig tilbage" og "Kære Lillesøster", samt hyldesten til Philippa Bulgin "Er der nogen i himlen?" og debuthittet, "Hvorlænge vil du ydmyge dig?" , der blev skrevet allerede i 1991, men blev afvist af samtlige pladeselskaber i Danmark.
I sommeren 1992 lykkedes det imidlertid gruppen at indgå aftale med selskabet Pladecompagniet - debut albummet "Danser med Drenge"  blev herefter udsendt i april 1993, og blev årets mest solgte danske album. Albummet gav DmD fire Grammy-nomineringer i februar 1994, og nåede at sælge 270.000 eksemplarer, inden CD'en udgik.


== Historie ==
Gruppens oprindelige besætning i 1993 var Philippa Bulgin, vokal; Klaus Kjellerup, bas, kor mm; og Jesper Mejlvang, keyboards. Kort efter udsendelsen af debut-albummet forlod Mejlvang imidlertid gruppen, og Bulgin og Kjellerup samlede herefter Danser med Drenge's liveband, bestående af Henrik Stanley Møller og Simon West, keyboards; Steffen Qwist, guitar; Jan Sivertsen, trommer og Ruth Hald, kor.
Efter en succesfuld koncertturné i efterår / vinter 1993 blev Philippa Bulgin imidlertid konstateret uhelbredeligt syg, formentlig på grund af en kræftoperation, hun gennemgik i september 1993, og hun døde tragisk på Rigshospitalet den 22. marts 1994, kun 26 år gammel. Efter et par måneder uden sangerinde besluttede Kjellerup og de øvrige medlemmer at fortsætte Danser med Drenge, og efter en række auditions for at finde en afløser for Bulgin blev Rie Rasmussen udvalgt som afløser i september 1994.
Rie Rasmussen debuterede på DmD's andet album, "Så længe vi er her" , som udkom i april 1995, bl.a. med sangene "Er der nogen i himlen?" og "Læn dig tilbage". Albummet har pr 2014 solgt platin. Rie Rasmussens live-debut med DmD foregik på et afbud fra Joe Cocker ved Midtfyns Festival i juli 1995 foran 12.000 tilhørere.
Efter en salgsmæssig nedtur i 1997 med det 3. album "Sig mig, er De klar over hvem vi var ... ?", og det følgende opsamlingsalbum, "Popsamling" i år 2000, ramte DmD ifølge eget udsagn bunden, og omstrukturerede sig til at være et liveband . Siden den beslutning i 2001 gik det markant fremad for DmD, og siden da har bandet spillet én årlig turné forår-sommer, og har samtidig udsendt alle efterfølgende albums via deres eget pladeselskab, Glad Grammofon, senest video-albummet fra 2016: "Skrål ... ! Live i Portalen" .


== Medlemmer ==


=== Nuværende ===
Klaus Kjellerup (tidl. Tøsedrengene) – Bas, kor, sangskriver, kapelmester
Rie Rasmussen – Forsangerinde (siden 1994)
Henrik Stanley Møller (tidl. Tøsedrengene) – keyboards og kor
Steffen Qwist – elektrisk og akustisk guitar
Morten "Oberst" Bolvig – keyboards (siden 2000)
Kasper Langkjær – trommer (siden 2003)


=== Tidligere medlemmer ===
Philippa Bulgin – Forsangerinde (indtil 1994)
Jesper Mejlvang (tidl. One-Two) – keyboards (1993)
Jan Sivertsen (tidl. Tøsedrengene) – trommer (1993 - 1997)
Simon West (tidl. Ray-Dee-Ohh) – keyboards (1993 - 2000)
Ruth Hald – kor (1993 - 2000)
Søren Frost - trommer (1997)
Esben Duus - trommer (2001 - 2002)
Kasper Foss - trommer (2003)


== Diskografi ==


=== Album ===
Danser med Drenge - (1993) 
Så længe vi er her - (1995) 
Sig mig ... er De klar over hvem vi var? - (1997) 
Popsamling - (2000) 
Live 2001 - (2001) 
Som regel er vi glade - (2003) 
Hallo hvor det koger - dvd (2005) 
Vores bedste - (2006) 
Sådan er det bare ...- (2008) 
15 år i røg og damp - dvd (2009) 
Det handler om penge - (2015) 
Skrål ... ! Live i Portalen - video album (2016) 


=== Singler ===
"Hvor længe vil du ydmyge dig?"
"Er der nogen i himlen?" - (skrevet til Philippa Bulgin, som døde 22. marts 1994)
"Aldrig undvære dig"
"Rejs dig op og kom videre"
"Kære Lillesøster"
"Kolde hjerter"
"Læn dig tilbage"
"Grib chancen"
"Tag godt imod ham"
"En dejlig morgen" - (fra filmen Min Søsters Børn)
"Griber du mig, når jeg falder?"
"I en biograf nær ved dig"
"En lille pille"
"De fedes hær"
"Velkommen Prinsesse"
"Hun har fyret dig"


== Eksterne henvisninger ==

Danser med Drenge's officielle hjemmeside – med stort set al information om bandet
Danser med Drenge på Youtube
Danser med Drenge på Facebook