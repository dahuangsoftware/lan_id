Svanninge er en landsby på Fyn med 235 indbyggere (2017). Svanninge ligger ved Svanninge Bakker en km øst for Millinge, fire km nord for Faaborg og 40 km syd for Odense. Landsbyen tilhører Faaborg-Midtfyn Kommune i Region Syddanmark.
Den ligger i Svanninge Sogn, og Svanninge Kirke ligger i landsbyen.
Svanninge, Svanninge Bakker og Svanninge Kirke har stået centralt i dansk malerkunst idet både Harald Giersing, Fritz Syberg og Anna Syberg har boet og malet her. 
Fritz Syberg, der havde boet i Svanninge fra 1895 til 1902 sammen med Anna, købte i 1914 det lille bondehus “Poppelhuset” og forærede det tre år senere til sin datter Besse Giersing, født Syberg, da hun giftede sig med hovedmanden i det modernistiske gennembrud i Danmark, Harald Giersing. Huset blev frem til Giersings død i 1927 brugt om sommeren, og flere af Giersings landeveje og kirkegårdsbilleder har motiver fra Svanninge, lige som mange malerier af Fritz Syberg er malet i Svanninge Bakker.


== Kilder ==