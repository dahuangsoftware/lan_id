Kofi Abrefa Busia (født 11. juli 1913 i Wenchi, død 28. august 1978 i Oxford) var statsminister i Ghana fra 1. oktober 1969 til 13. januar 1972. 
Han fikk sin første skolegang på en metodistskole i hjembyen, gikk deretter på skole i Cape Coast og fortsatte på lærerskolen Wesley College i Kumasi i 1931-1932. Han ble deretter lærer på videregående skole i Achimota i Accra. Her fortsatte han å studere historie og tok en grad via fjernundervisning fra University of London. Deretter reiste han til Oxford og ble den første afrikanske student der og tok bachelorgrad og senere mastergrad. I 1947 tok han doktorgrad i sosialantropologi på en avhandling med tittelen The position of the chief in the modern political system of Ashanti: a study of the influence of contemporary social changes on Ashanti political institutions.
Kofi Busia ble den første afrikaner til å ha en lærestol ved Gullkystens universitet. Men han ble valgt inn i den lovgivende forsamling i 1961 og året etter ble han leder for et politisk parti som senere gikk sammen med andre partier til United Party. Dermed ble han leder for opposisjonen mot Kwame Nkrumah. Da han følte seg i livsfare, flyktet han fra Ghana og i 1959 ble han professor i sosiologi og Afrikas kultur ved Universitetet i Leiden. Fra 1962 til 1963 var han ved St Antony's College (Oxford).
Da Nkrumahs regjering ble kastet av hæren i Ghana, returnerte Busia til sitt hjemland. Her jobbet han først innen lærerutdanning, men da det igjen ble lov å drive med politikk, ble han igjen engasjert. Sammen med venner fra tidligere politisk aktivitet dannet han Progress Party (Ghana). Ved valget i 1969 fikk partiet 103 av 104 mandater, noe som banet vei for ham til å bli statsminister i landet. 


== Eksterne lenker ==
 Om Kofi Busia hos Ghana-pedia