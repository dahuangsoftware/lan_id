Der totale Krieg er en bok skrevet i 1935 av den tyske generalen og politikeren Erich Ludendorff. Utgangspunkt for boka var dolkestøtlegenden – en analyse av hvorfor Tyskland tapte første verdenskrig. Ludendorff mente Tyskland måtte mobilisere hele samfunnet til å stå sammen mot sin fiende. Dette skulle gjøres ved å fjerne dissidenter og ved å overbevise befolkningen ved bruk av propaganda. Ludendorff oppfatter første verdenskrig som en innledning til en ny og større krig der Tyskland må seire for å overleve. Boka kan regnes som en oppsummering av tenkingen på tysk høyreside i mellomkrigstida, og flere av momentene i boka ble iverksatt av det nasjonalsosialistiske Tyskland.