Rolf Lindemann (født 30. mars 1942, død 27. juni 2012) var en norsk barnelege, som var særlig kjent for sin innsats innen neonatologi (nyfødtmedisin).Lindemann ble utdannet lege ved Universität Heidelberg i 1967 og avla den medisinske doktorgrad ved Universitetet i Oslo i 1976, med en avhandling om regulering av blodproduksjonen hos nyfødte, utgått fra Pediatrisk forskningsinstitutt, hvor han var ansatt som forsker i flere år. Han begynte å jobbe klinisk med nyfødtmedisin i 1976, først ved Barneklinikken på Rikshospitalet og fra 1979 ved Ullevål sykehus. Han var frem til sin død overlege ved Nyfødtintensiv avdeling, Barneklinikken, Ullevål universitetssykehus og fra 2001 til sin død professor II ved Universitet i Oslo. Han har særlig arbeidet med for tidlig fødte barn. Lindemann har publisert en rekke vitenskapelige artikler og forfattet veiledninger for helsestasjonsvirksomhet for barn, nyfødtomsorg og premature barn. Han var gjesteprofessor ved Temple University i USA i 2009 og ved Childrens Hospital University of Illinois, Chicago i 2010.
Det kongelige hoff kunngjorde 2. desember 2009 at kongen har utnevnt Lindemann til ridder av 1. klasse av St. Olavs Orden «for samfunnsnyttig virke innen helse.»I forbindelse med at Lindemann avsluttet sin tjeneste ved Ullevål universitetssykehus ble det arrangert et symposium til ære for ham på Ullevål 15. juni 2012. Han ble i 2012 utnevnt til æresmedlem av Norsk barnelegeforening.
Lindemann døde brått onsdag 27. juni 2012, tre dager før han skulle gå av med pensjon.


== Eksterne lenker ==
 Publikasjoner av Rolf Lindemann i forskningsdokumentasjonssystemet CRIStin
 Publikasjoner av Rolf Lindemann i BIBSYS


== Referanser ==