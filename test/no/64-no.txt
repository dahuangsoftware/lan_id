Goliathus goliatus er en bille som hører til gruppen gullbasser (Cetoniinae) i gruppen skarabider (Scarabaeoidea). Denne arten blir ofte regnet som verdens største bille, om man bruker vekten som mål.


== Utseende ==
En meget stor (lengde 60-110 millimeter) og kraftig bille. Arten er en av kandidatene til tittelen "verdens tyngste bille", sammen med slektningen Goliathus regius og elefantbillen (Megasoma elephas) fra Mellom- og Sør-Amerika, voksne individer kan veie ca. 50 gram, utvokste larver det dobbelte. Kroppen er ganske bred og flatrygget. Hannene har et gaffelformet pannefremspring og oppstående kjøler på sidene av hodet. Beina er nokså lange og kraftige, svarte, leggene (tibiae) nokså brede. På mellom- og bakbeina har leggene en tett hårkam på innersiden. Hodet og pronotum har hvit grunnfarge, sistnevnte med tre par svarte lengdestriper. Scutellum er langt, smalt og hvitt. Dekkvingene er oftest mørkt rødbrune med et hvitt bånd ved roten og en liten, hvit flekk i spissen, men innslaget av hvitt er ikke sjelden større.
Hos hunnene er dekkvingenes ytterkant gjerne hvit.


== Levevis ==
De voksne billene kan finnes på sevje som flyter ut fra sår på visse trær, og kommer også til gjærende frukt. Tross sin store kropp flyr de godt. Larvene lever i jorden, og i motsetning til mange andre Cetoniinae trenger de proteinrik kost, fordi de vokser svært raskt. I fangenskap kan de fores med hunde- eller kattemat, hva de eter ute i naturen vet man ikke med sikkerhet. Under optimale forhold kan larven voksen til en lengde av 13 centimeter og en vekt over 100 gram på fire måneder, som tilsvarer varigheten av regntiden. Larven graver så ut et puppekammer et stykke nede i jorda, forvandler seg til en puppe og tilbringer mesteparten av tørketiden i dette stadiet. Etter noen måneder klekker den voksne billen nede i puppekammeret, men den kommer ikke opp før regnet kommer. I fangenskap kan de voksne billene lever over ett år, men levetiden er trolig mye kortere i vill tilstand. De voksne billene bruker mesteparten av tiden på å få formert seg, hannene kjemper ved hjelp av det gaffeldelte fremspringet på hodet, som de forsøker i vippe hverandre opp med.


== Utbredelse ==
Arten lever i tropiske områder av Sentral-Afrika, fra Nigeria i vest til Kenya i øst og Kongo i sør.


== Systematisk plassering ==
 Ordenen Biller, Coleoptera
 Underordenen Polyphaga
 Overfamilien Skarabider, Scarabaeoidea
 Familien Skarabider, Scarabaeidae Latreille, 1806 (eventuelt Cetoniidae)
 Underfamilien Cetoniinae Fleming, 1821 
 Slekten goliatbiller, Goliathus Lamarck, 1801
 Goliathus goliatus (Linnaeus, 1771)


== Kilder ==
 Goliathus – The African Goliath Beetles


== Eksterne lenker ==
 (en) Goliathus goliatus i Encyclopedia of Life
 (en) Goliathus goliatus i Global Biodiversity Information Facility
 (en) Goliathus goliatus hos NCBI
 (en) Kategori:Goliathus goliatus – bilder, video eller lyd på Wikimedia Commons
 (en) Goliathus goliatus – galleri av bilder, video eller lyd på Wikimedia Commons
  Goliathus goliatus – detaljert informasjon på Wikispecies