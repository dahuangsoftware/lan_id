Foreningen til Ski-Idrettens Fremme – Skiforeningen – er en av Norges største og eldste friluftsorganisasjoner med i dag over 73 000 medlemmer. Skiforeningen skal inspirere flere til økt aktivitet i Marka og Holmenkollen hele året. Foreningen er åpen for alle. 
Generalforsamlingen, som avholdes hvert år, er foreningens øverste myndighet. Fra stiftelsen i 1883 har hovedintensjonen vært å arbeide for «utbredelse av ski-idrett og annet friluftsliv, samt å arrangere Holmenkollrennene».
Et aktivt ansvar for tilrettelegging, bruk og vern av Oslomarka, er sentralt i foreningens drift. Foreningens arbeid med å tilrettelegge Marka finansieres i all hovedsak av medlemskontingenten og støtte fra samarbeidspartnere. Foreningen merker og preparerer 2600 km med skispor i Oslomarka og 18 tilstøtende kommuner på Østlandet. Nedslagsfeltet for tilretteleggingsarbeidet som foreningen gjør, når ca. 1,2 millioner mennesker. I tillegg tilrettelegger foreningen for sykling i Marka gjennom merking av sykkeltraseer, drift av sykkelbuss fra Oslo til Ringkollen og opprettelse av trillestier. 
Foreningen fremmer skiidretten gjennom å drifte Norges eldste og største skiskole, og arrangerer Holmenkollmarsjen og Barnas Holmenkolldag, som er verdens største barneskirenn. Skiforeningen har ansvar for drift og utvikling av Holmenkollen nasjonalanlegg, hvor det er idrettsarrangement og andre aktiviteter hele året. Foreningen eier Skimuseet og driver Holmenkollen Kultur- og turistanlegg, som er Norges mest besøkte turistanlegg.
Skiforeningen er deleier i World Cup Nordisk Holmenkollen, som arrangerer Holmenkollen Skifest - verdenscupen i nordiske grener. 


== Historie ==
Ved stiftelsen i 1883 var skiløping en relativ ny konkurranseidrett, og foreningens mål var å spre budskapet om bruk av ski til mer enn et praktisk transportmiddel, drive opplæring av teknikker og å være sentral i å skape en arena for sammenkomst i vennlig kappestrid.
Utover 1890-tallet holdt foreningen møter for turløpere i marka og på fjellet. Det var behov for råd om utstyr, klær og smørning. Skigåing var på denne tiden blitt trendy. Skiturer på fjellet ble populære og etterspørsel etter overnattingssteder økte. Skiforeningen åpnet enkelte hytter i Jotunheimen til jul og påske rundt forrige århunderskifte. Den norske Turistforening åpnet sin første hytte i 1907.


== Stuer og hytter ==
I 1926 ble Kikutstua bygd på Kikut i Nordmarka, et serverings- og overnattingssted eid av Skiforeningen og drevet av et bestyrerpar. Kikutstua ble bygget ut og pusset opp i 2011. Skiforeningen eier eller driver en rekke stuer. 

Krokskogen
Greinehytta, drevet av Bærums Verk Rotaryklubb, 
Heggelia, drevet av Skiforeningen
Løvlia, drevet av et bestyrerpar.
Vestmarka
Mikkelsbonn, drevet av Lionsklubber i Bærum, Bærum kommune og Skiforeningen 
Bærumsmarka  
Vensåsseter, drevet av Skiforeningen og Bærum Hundekjørerklubb 
Søndre del av Nordmarka
Kikutstua, drevet av et bestyrerpar 
Nordre del av Nordmarka
Gørjahytta, drevet av OFA-laget (Oslomarkas Fiskeadministrasjon) 
Sandvikshytta, drevet av en bestyrer 
Østmarka
Skullerudstua  drevet av et bestyrerpar 
Vangen, drevet av et bestyrerpar


== Holmenkollmedaljen ==
Utdypende artikkel: Se HolmenkollmedaljenSiden 1895 har Skiforeningen delt ut Holmenkollmedaljen, regnet som den høyeste utmerkelsen innen norsk skisport.


== Eksterne lenker ==
 Organisasjonens nettsider


== Se også ==
 Holmenkollrennene 
 Holmenkollen for mer om området
 Holmenkollbakken for mer om hoppbakken