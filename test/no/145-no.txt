Emilio de’ Cavalieri (født ca. 1550 i Roma, død 11. mars 1602 samme sted) var en italiensk komponist, organist, diplomat, koreograf og danser fra overgangen mellom senrenessansen og tidligbarokken.


== Liv og virke ==
Cavalieri ble født inn i en aristokratisk og musikalsk familie fra Roma. Sannsynligvis fikk han her sin første musikalske undervisning. Fra 1578 til 1584 virket han som organist og musikkdirektør i Roma. I 1588 flyttet han til Firenze, der Ferdinando de' Medici ansatte ham som inspektør over sine kunstnere, musikere og håndverkere. Cavalieri bidro til utviklingen av Intermedio og samarbeidet i den forbindelse med Giovanni de' Bardi. Sannsynligvis ble Cavalieri påvirket av Bardis ideer. I 1590-årene komponerte Cavalieri, som fremdeles bodde i Firenze, enkelte pastoraler (i denne sammenhengen en forløper til operaen). I tillegg til sine musikalske embeter fungerte han som diplomat. 
Sammen med andre komponister fra Roma, Venezia og Firenze, markerte Cavalieri begynnelsen på tidligbarokken med verk i den nye monodiske stilen, dvs en enkelt sangstemme med sparsomt generalbassakkompagnement. Hans Rappresentazione di Anima, et di Corpo, uroppført 1600, regnes som det første oratorium.


== Verk ==
 Rappresentazione di Anima, e di Corpo, oratorium, uroppført 1600


== Eksterne lenker ==
 Liste over sceneverk av Emilio de' Cavalieri på grunnlag av MGG på Operone
 
 Fritt tilgjengelige noter av Emilio de' Cavalieri i Choral Public Domain Library (ChoralWiki)