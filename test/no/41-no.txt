Lyngør er en gammel uthavn og  et lite tettsted (tilfredsstiller ikke SSBs krav) som ligger i Tvedestrand kommune i Aust-Agder fylke, omtrent midt mellom Risør og Tvedestrand. Tettstedet ligger fordelt over flere øyer, hvorav en håndfull er bebodd: Holmen, Odden, Lyngøya (med Lyngørsida vendt mot de to forrige), Steinsøya og Askerøya. Det er ingen biltrafikk på øyene, men det finnes en rekke oppmurte gangveier. Lyngør nås lettest med båtskyss fra Gjeving, på den andre siden av fjorden, der det er parkeringsplass.
I dag er det omtrent 80 fastboende på Lyngør, mye takket være lokale virksomheter som seilmakerloftet og andre små virksomheter. En meget stor del av husene i Lyngør brukes som feriesteder i sommerhalvåret, da det er et yrende folkeliv på stedet.
I 1991 ble Lyngør kåret til Europas best bevarte tettsted.


== Historie ==
Lyngørsundet er kjent for et dramatisk sjøslag under Napoleonskrigen: slaget ved Lyngør i 1812, der en britisk marinestyrke senket den dansk-norske fregatten «Najaden». Dette slaget minnes hver olsok med et «putteslag». Vraket av «Najaden» ble funnet i sundet i 1957.
Lyngør fyr er et fyr i betong som ligger litt nordøst for Lyngøya. Fyret ble bygget i 1879 og ble først automatisert og avbemannet i 2004. Det drives i dag av Aust-Agder Tursitforening som overnattingssted.
Lyngør kulturhistoriske samlinger holder til i 2. etasje i det som tidligere var serveringsstedet Den blå lanterne, på Holmen. I samlingene inngår et Terje Vigen-museum.


== Kjente foretak i Lyngør ==
 Lyngør Handelshus (husholdningshandel)
 Kari og meg (pensjonat)
 Pers brygge, restaurant/pub
 Den blå lanterne, tidligere restaurant
 Seilmakerfruens kro, restaurant
 Lyngør seilmakerloft, seilmakerverksted


== Referanser ==


== Eksterne lenker ==
 Lyngør Vel
 NRK-klipp om Lyngør med Odd Børretzen