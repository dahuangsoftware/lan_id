Abraham Geiger (født 24. mai 1810 i Frankfurt am Main, død 23. oktober 1874 i Berlin) var en tysk rabbiner som var ledende i grunnleggelsen av reformjødedom.
Etter studier i arabistikk i Bonn virket han som rabbiner i Wiesbaden og Breslau. Fra 1863 til 1870 var han rabbiner i den israelittiske menigheten i fødebyen Frankfurt. I 1870 deltok han i grunnleggelsen av Hochschule für die Wissenschaft des Judentums.
Sammen med Samuel Holdheim utviklet Geiger idéer som skulle lede til det som ble kjent som reformjødedom eller liberal jødedom. Geiger var den mest moderate og akademiske av reformatorene, og gikk inn for at historisk betingede religiøse ritualer måtte tilpasses samtiden. Han forsøkte for eksempel å fjerne nasjonalistiske elementer fra religionen, blant annet doktrinen om at jødene er et «utvalgt folk», og la vekt på at jødedommen er en religion i utvikling og endring.
Han var utgiver av tidsskriftene Wissenschaftliches Zeitschrift für Jüdische Theologie (1835–1847) og Jüdisches Zeitschrift für Wissenschaft und Leben (1862–1874).
Det reformjødiske Abraham-Geiger-Kolleg i Potsdam, som utdanner både mannlige og kvinnelige rabbinere, er oppkalt etter ham. Lærestedet utdeler hvert annet år Abraham Geiger-prisen.
Abraham Geiger er begravet på den jødiske gravlunden i Prenzlauer Berg i Berlin.


== Verk ==
Was hat Mohammed aus dem Judentume Aufgenommen?, Bonn, 1834


== Eksterne lenker ==
 Verk av og om Abraham Geiger i katalogen til det tyske nasjonalbiblioteket
 Abraham-Geiger-Kolleg