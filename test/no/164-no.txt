Oddvar Torsheim (født 2. november 1938 på Herland i Askvoll kommune), oppvokst på Rovde og i Naustdal, bosatt i Førde, er en norsk maler, tegner og grafiker. 
Oddvar Torsheim er utdannet ved Bergen Kunst- og Håndverksskole og Det Kongelige Kunstakademi i København. I oljemaleriene, akvarellene, tegningene og grafikken sin latterligjør han fordommer og vanetenking med surrealistisk fantasi og samfunnskritisk tendens. Han har også utgitt flere diktsamlinger med egne illustrasjoner, blant annet Syner i syttiåra (1980) og Svarte kvitingar i 80-åra (1988), samt musikk-CD-ene Nynorskens skog (1992) og Tur-retur Blues (2000). Han er representert i Museet for samtidskunst i Oslo.
I 2008 deltok Torsheim i TV 2s talentprogram Norske Talenter der han gikk videre fra første runde, men ble utslått i semifinalen. Han har tidligere vært portrettert på fjernsyn flere ganger, blant annet i TVNorges programserie Norges Herligste ledet av Ylvis-brødrene. Oddvar Torsheim har blitt slått ut i granitt 3 ganger. I Gloppen Skulpturpark Byrkjelo står den første som ble laget i 1998. Den andre  skulpturen ble avduket i Førde sentrum i 2003. Skulptur nummer tre ble avduket i Askvold sentrum i 2013. Skulpturene er laget av billedkunstneren Stig Eikaas.


== Diskografi ==
 Nynorskens skog (1992)
 Tur-retur Blues (2000)


== Eksterne lenker ==
 www.oddvartorsheim.no – Offisiell hjemmeside
 NRKs presentasjon av Oddvar Torsheim
 Presentasjon av Oddvar Torsheim hos North Sea Trail