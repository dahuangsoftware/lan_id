Football Club Unione Venezia (tidligere Società Sportiva Calcio Venezia) er en italiensk fotballklubb fra Venezia, Veneto. Klubben spiller for tiden i Lega Pro Seconda Divisione, det fjerde høyeste nivået i italiensk fotball. 
Klubbens hjemmebane, Stadio Pierluigi Penzo, er den eneste arenaen i Italias øverste divisjoner som kun kan nåes med båt. 
Venezia har vunnet den italienske cupen én gang.


== Historie ==
Klubben ble stiftet som Venezia Football Club den 14. desember 1907, etter at de to lokale klubbene Palestra Marziale og Costantino Reyer slo seg sammen. 
Sommeren 1990 ble klubben omdøpt til Associazione Calcio Venezia 1907. 
Klubben har opp gjennom historien stort sett oppholdt seg i Italias to øverste divisjoner. Sesongen 2002 er imidlertid den foreløpige siste sesongen for klubben i Serie A, og den signaliserte samtidig begynnelsen på slutten for den gamle klubben. Daværende eier Maurizio Zamparini hadde over lengre tid følt seg motarbeidet i forhold til både stadionplanene og det sportslige i Venezia, og solgte derfor klubben etter nedrykket. I stedet kjøpte han Palermo, og tok samtidig med seg en del av spillerne i klubben. 
Deretter fulgte flere konkurser for kanalbyens fotballstolthet. I 2005 ble Venezia degradert fra Serie B, og klubben ble samtidig restifet som Societa Sportiva Calcio Venezia. Fire år senere, i 2009, gikk det samme veien for etterfølgeren og klubben måtte starte på nytt i Serie D. Klubben skiftet samtidig navn til dagens Football Club Unione Venezia. 
Seieren i Coppa Italia i 1941 er så langt høydepunktet i klubbens historie. Sesongen etter oppnådde de også klubbens hittil beste plassering, da de tok en tredjeplass i Serie A, sesongen 1941/42. 


== Kjente spillere ==
Runar Berg spilte 30 kamper og scoret 2 mål for klubben i perioden 1999 til 2001. Klubbnomaden Christian Vieri spilte 29 kamper for Venezia i sesongen 1994/95 og scoret 11 mål.

  Runar Berg
  Valentino Mazzola
  Christian Vieri
  Álvaro Recoba
  Cristiano Zanetti
  Amantino Mancini
  Joachim Björklund
  Daniel Andersson


== Eksterne lenker ==
  FBC Unione Venezias offisielle nettsted