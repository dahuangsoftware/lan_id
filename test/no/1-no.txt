Ankylosaurus var en planteetende dinosaur som levde i sent Kritt. De var medlem i en gruppe som kalles ankylosaurer. Ankylosaurene hadde et solid hudpanser og var de tyngst pansede av alle dinosaurer. Panseret begynte på hodet. Hodeskallen var dekket av tykke benplater, ja selv øyelokkene var pansrede. Ankylosaurus betyr sammensmeltet krypdyr og kommer fra at hele ryggen dens var et sammenhengende skjold av panserplater. Den kan ha hatt pigger til beskyttelse på sidene. Platene og piggene var antagelig dekket av et hornlag. Den brede ryggen var beskyttet av en mosaikk av små og større runde benplater. Halen var stiv og rett, leddene var stivet av med sener slik at den ble en ubøyelig stang. Ytterst på halen var det en tung benklubbe. Denne haleklubben var Ankylosaurus' våpen. Når den ble angrepet av en større kjøtteter, kunne Ankylosaurus svinge klubben sin med en voldsom kraft mot bena til angriperen (Det var kjøttetere som albertosaurus, en slektning av Tyrannosaurus, i området). Selv om mesteparten av  av halen var stiv, var leddene vad haleroten svært smidige. 
Ankylosaurus, og andre platedinosaurer generelt,  hadde svake tenner som ikke kan ha vært brukt til mye tygging. Det ser heller ikke ut til at de har svelget småstein for å male maten i stykker, slik som de langhalsede planteeterne gjorde. I stedet kan Ankylosaurus ha hatt en svært komplisert mage som kunne bryte ned plantemateriale. Kroppen var bred og tønneformet. Den ble holdt oppe av svære buede ribben og enorme hofteben som gav rikelig med plass til et stort og komplisert fordøyelsessystem. Ankylosaurus har nok brukt det brede nebbet sitt til å plukke lave planter. Så har den antagelig delt opp planetkosten med kinntennene og svelget ned måltidet, så det kunne brytes ned i en langvarig kjemisk prosess. 


== Eksterne lenker ==
 (en) Ankylosaurus i Encyclopedia of Life
 (en) Ankylosaurus i Global Biodiversity Information Facility
 (en) Ankylosaurus hos Fossilworks
 (en) Kategori:Ankylosaurus – bilder, video eller lyd på Wikimedia Commons
 (en) Ankylosaurus – galleri av bilder, video eller lyd på Wikimedia Commons
  Ankylosaurus – detaljert informasjon på Wikispecies