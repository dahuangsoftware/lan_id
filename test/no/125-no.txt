Ceterum censeo Carthaginem esse delendam er et latinsk uttrykk som på norsk betyr «Forøvrig mener jeg at Karthago bør ødelegges».
Ifølge historikeren Plutark ble setningen berømt fordi den romerske senatoren Cato den eldre pleide å avslutte alle sine taler i Senatet med disse ordene. Det var etter en reise til Karthago i 157 f.Kr. i et forgjeves forsøk på å megle at Cato ble overveldet av byens velstand. Dette førte til at han ble overbevist om at Karthago var en direkte trussel mot Roma. Cato den eldre fikk gjennom sitt syn i den tredje punerkrig i 146 f.Kr. da Karthago ble fullstendig tillintetgjort.
Til setningens berømmelse har også det faktum bidratt, at den inneholder to karakteristiske størrelser innen latinsk grammatikk, nemlig formen gerundiv (delendam) og konstruksjonen akkusativ med infinitiv (Carthaginem esse). På grunn av dette er sitatet blitt hyppig brukt som illustrasjon av latinlærere.


== Referanser ==