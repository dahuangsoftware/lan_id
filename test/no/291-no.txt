Niels Norman  også skrevet Nils Normann (født 27. desember 1770 i Trondheim, død 3. april 1836 i Asker) var en norsk prest, folkeopplyser og stortingsrepresentant til det første ordentlige storting.
Han ble cand.theol i 1796 og fikk en stilling som lærer ved Trondhjems skole året etter. I 1803 ble han utnevnt til sogneprest i Tranø, i 1816 til Leikanger og til Asker i 1822. Han var også prost i Ytre Sogn 1819–22 og til Drammen prosti i 1823. I den perioden han var prest i Leikanger fikk han opprettet en arbeidsanstalt for fattige. Han forbedret skolene og opprettet almuebibliotek. 
Norman var gift to ganger, første gang med Christiane Marie Musæus, andre gang med hennes søster Alette, begge døtre av sogneprest Johannes Musæus og Alette Kirstine Mosling.
Norman var valgt inn på stortinget i 1815–1817 som 2. representant for Finmarkens amt. 
Han var innehaver av Dannebrogordenen og Vasaordenen.


== Kilder ==
 Tallak Lindstøl: Stortinget og Statsraadet 1814-1914, Kristiania, 1914, samt tillæg. B. 1 D. 2 : Biografier L-Ø samt tillæg digital utgave side 648-649
 Biografisk informasjon om Niels Norman NSD Norsk senter for forskningsdatas politikerarkiv
 Niels Norman fra NRK/Sogn og Fjordane fylkesleksikon