Kristiania politifunksjonærers forening (Oslo politiforening) ble stiftet 28. oktober 1894. Foreningen hadde dette navnet til 1. mars 1925 da generalforsamlingen vedtok endring til dagens navn.Foreningen ble rekonstruert etter andre verdenskrig, 6. juni 1945, da Oslo Politis Befalsforening, Oslo Kriminalpolitiforening og Bærum-Asker Politiforening ble slått sammen og navnet endret til Oslo og Aker Politiforening. Allerede 29. januar 1946 ble foreningens navn på nytt endret til dagens.
På generalforsamlingen 30. mars 1955 ble det vedtatt å melde foreningen ut av Norsk Politiforbund. Splittelsen med Norsk Politiforbund varte nesten 20 år. I den perioden hadde de ansatte ved Oslo politikammer valg mellom fire fagorganisasjoner. Tre var tilsluttet Norsk Politiforbund, mens én var tilsluttet Politiets Sentralorganisasjon. De fire organisasjonene ble imidlertid samlet i Oslo Politiforening etter at Norsk Politiforbund og Politiets Sentralorganisasjon forhandlet seg frem til enighet om at alle politiorganisasjonene i Norge skulle samle seg i ett norsk politiforbund fra 1. januar 1975. Norsk Politiforbund og Lensmannsetatens Landslag ble én organisasjon 13. november 1997. Dette innebar at ansatte i politi- og lensmannsetaten sluttet seg til samme sentrale forbund - Politiets Fellesforbund. Oslo Politiforening sluttet seg fra samme dato til forbundet.
Oslo Politiforenings historie er beskrevet i bøker utgitt i forbindelse med foreningens 60-, 75- og 100-årsjubileum.
Etter 120 år, 5. mars 2014, fikk foreningen sin første kvinnelige leder, politioverbetjent Kristin Aga, som på årsmøtet formelt tok over etter Sigve Bolstad.


== Referanser ==