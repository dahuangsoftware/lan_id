Harry Warren (født Salvatore Anthony Guaragna 24. desember 1893, død 22. september 1981) var en amerikansk komponist og låtskriver. Han vant Oscar for beste sang tre ganger, for sangene «Lullaby of Broadway», «You'll Never Know» og «On the Atchison, Topeka and the Santa Fe».


== Karriere ==
I 1918 sluttet Warren seg til US Navy, hvor han begynte å skrive sanger. Han var leder for American Society of Composers, Authors and Publishers (ASCAP) fra 1929 til 1933. Warren var den første store amerikanske låtskriveren som primært skrev musikk til filmer. Han komponerte over 300 sanger til mer enn 50 filmer. Warren jobbet for Warner Bros. fra 1932 til 1940, for 20th Century Fox fra 1940 til 1945, for Metro-Goldwyn-Mayer fra 1945 til 1952 og for Paramount Pictures i 1950-årene.Warren ble nominert til elleve Oscar for beste sang, hvorav han vant tre ganger, for sangene «Lullaby of Broadway», «You'll Never Know» og «On the Atchison, Topeka and the Santa Fe». Warrens sanger har blitt inkludert i over 300 filmer. Komponisten Alec Wilder publiserte en bok i 1972 om låtskrivere og sanger han mente hørte til kanonen Den store amerikanske sangboka. I kapitlet som heter «De store håndverkerne» [blant låtskriverne], nevnes Warren. På 80-årsdagen sin ble Warren valgt inn i Songwriters Hall of Fame. Teateret Harry Warren Theatre i Brooklyn i New York ble oppkalt til minne om Warren, kort tid etter hans død. I 1997 godkjente borgermester Rudy Giuliani et forslag om å kalle gaten ved teateret for Harry Warren Way.


== Privatliv ==
Warren giftet seg med Josephine Wensler i 1918. De fikk en sønn, Harry jr. (1920–1937) og en datter, Joan (1924–1991). Warren døde på Cedars-Sinai Medical Center i Los Angeles 22. september 1981. Han er gravlagt på Westwood Village Memorial Park Cemetery i Los Angeles.  


== Låter ==
Han var en av låtskriverne på sangen «At Last».


== Referanser ==


== Eksterne lenker ==
 (en) Harry Warrens profil på Internet Movie Database
 (en) Harry Warren på Internet Broadway Database