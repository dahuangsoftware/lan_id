Martin Horntveth (født 20. september 1977) er en norsk musiker (hovedsakelig slagverk), komponist og elektronika-artist fra Tønsberg, mest kjent som trommeslager i Jaga Jazzist og The National Bank. Sammen med Ivar «Ravi» Christian Johansen startet han i 1994 bandet Jaga Jazzist hvor han og broren Lars er sentrale medlemmer. Sommeren 2003 skrev han sammen med Lars et bestillingsverk til Vestfold Festspillene i Tønsberg. Verket ble framført av besetningen som etterpå ble til bandet The National Bank. For sangen «Tolerate» fra bandets debutalbumet The National Bank fikk han Edvard-prisen 2005 klasse popmusikk sammen med Lars og tekstforfatter Martin Hagfors. 
Som soloartist har han gitt ut to EP-er innen elektronika og turnert i USA og Europa. Han har også et mer pop/rock-orientert soloprosjekt under navnet Wolf Whistle hvor han selv spiller alle instrumenter.
Martin Horntveth har også vært trommeslager i Bigbang i perioden 1997-1999, og var med på albumet Electric Psalmbook. Han har vært bandsjef for Bertine Zetlitz' backingband, og spilt med artister som Anneli Drecker, Thomas Dybdahl og Home Groan. Horntveth har også skrevet musikken til TV-seriene Luftens helter og Himmelblå, samt deltatt i TV-serien Torsdag kveld med Steinar Sagen hvor han var musikkansvarlig og studiomusiker i det fiktive TV-programmet.


== Diskografi ==
 Fast Motion (2002, Smalltown Supersound) EP 
 Skull EP (2003, Smalltown Supersound) EP 
 Play It Loud (2003, Parc Evil Records) 7"  
 Fast Motion/Skull EP (2005, Smalltown Supersound) LP 
 Mammon - Original Soundtrack (2014, Grappa Musikkforlag) CD 


== Referanser ==


== Eksterne lenker ==
 Martin Horntveth på MySpace