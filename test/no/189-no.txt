Storgata i Hønefoss løper sørover fra Søndre torv til krysset ved Owrens gate og Kvernbergsund bru. Gata preges av bygårder med forretninger og kontorlokaler. Hønefoss hjelpefengsel ligger i Storgata 9. Det er i dag et fredet kvartal. Bygningene brukes blant annet som restaurant og til ulike andre kulturelle formål.
Storgata var tidligere hovedferdselsåre gjennom byen, men da Søndre torv og deler av tilstøtende gater ble omgjort til gågate ble biltrafikken omdirigert via Kongens gate. I dag er Storgata gågate til krysset med Kong Rings gate.