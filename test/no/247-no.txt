Åge Korsvold (født 8. april 1946) er en norsk finans- og industrileder som har innehatt flere lederstillinger og styreverv i norsk og internasjonalt næringsliv.


== Biografi ==
Korsvold er utdannet i Business Administration ved University of Pennsylvania i 1971.
Korsvold var ansatt i Storebrand i perioden 1972-76, finansdirektør i Golden West Shipping Co. A/S i 1976-77, og direktør i Orkla Industrier A/S 1977-83. Fra 1983 til 1994 drev Korsvold med finansiell rådgivning i Fondfinans A/S og (som partner og deleier) i Procorp A/S. Fra høsten 1993 var han viseformann i UNI Storebrand, og i juni 1994 ble han konsernsjef i samme selskap hvor han var med på å omstrukturere selskapet til et sparekonsern ved å skille ut skadeforsikring gjennom etablering av If forsikring sammen med Skandia.
Korsvoll spilte en sentral rolle i fusjonsforhandlingene mellom UNI Storebrand og Kreditkassen i 1997 og 1998 som ikke førte frem, og var også sentral i forbindelse med oppkjøpsplanene til den svensk-finske MeritaNordbanken høsten 1999. I 2000 forlot han Storebrand og trakk seg som styreformann i Orkla på grunn av påstander om brudd på verdipapirhandelloven. Saken ble anmeldt av Kredittilsynet, men ble våren 2001 henlagt av Økokrim. Kredittilsynet anket saken til Riksadvokaten som høsten 2001 opprettholdt Økokrims konklusjon.
I desember 2001 tiltrådte han som administrerende direktør i Christen Sveaas' investeringsselskap Kistefos med fokusering på shipping, offshore og teknologirelaterte investeringer. Han gikk av høsten 2011.
I april 2012 ble han utnevnt som konstituert konsernsjef i Orkla, og i september 2012 ble engasjementet forlenget ut 2013.
Åge Korsvold er broren til kulturjournalisten Kaja Korsvold.
Åge Korsvold har siden 2011 vært styreleder i Vardia Insurance Group ASA.


== Referanser ==