Nyttårsløpet er en betegnelse som brukes om løp som foregår på nyttårsaften. I Norge er det mange byer og tettsteder som har tradisjoner for å arrangere nyttårsløp, deriblant Fredrikstad, Moss, Trondheim, Egersund, Grenland og Ringerike. Flere av løpene arrangeres med såkalt handikapstart, det vil si at gode løpere får en tidsulempe fra start for å gi alle en tilnærmet lik sjanse for å passere startstreken først.


=== Trondheim ===
Nyttårsløpet i Trondheim blir arrangert av Den Norske Maratonklubb, og ble i 2012 arrangert for 44. gang. Løypen er cirka 9km og går fra Øya over Elgeseter bru, til Kalvskinnet og Ila kirke, videre langs Oslovegen helt til Sluppen, over Sluppenbrua og tilbake over Tempe til målgang rett før St. Olavs hospital. De senere årene har deltakertallet ligget på cirka 50-80 deltakere. Løpet arrangeres med handikapstart. Blant de mer kjente vinnerne de senere årene er Sondre Norstad Moen som i dag er helt i Norgestoppen på langdistanseløp.


=== Grenland ===
Nyttårstrimmen (klikk navnet for å komme til egen underartikkel) er et løp som arrangeres av Herkules IF og Gjerpen IF hvert år, og ble i 2012 arrangert for 38. gang. Nyttårsløpet mellom de to byene i Grenland var en gang et av de største trimløpene i landet med flere tusen deltakere og i 1994 ble det satt rekord med 2500 påmeldte. Da joggebølgen sluknet, tørket antallet inn til noen få hundre. 
Løpet er 9,3 kilometer langt og går fra Porsgrunn sentrum (rådhusplassen) til Skien sentrum (handelstorget). Traseen starter ved Rådhusplassen i Porsgrunn. Deretter går løypa forbi Bratsberg brygge, over Porsgrunnsbrua, til høyre ved PP-senteret, gamleveien forbi Pors stadion, ut i rundkjøringen ved Kiwi og deretter strake veien til Skien. Ved Union blir løperne ledet under brua og til målgang ved Handelstorget.


== Eksterne lenker ==
 Kondis.no