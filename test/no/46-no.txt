Type 25 var en damplokomotivtype beregnet primært for skiftetjeneste hos NSB. 


== Konstruksjon ==
De opprinnelige 37 lokomotivene av typen ble bygget i perioden 1909 til 1922 hos Hamar Jernstøberi (25a), Thunes mekaniske verksted (25a), Baldwin (25b og 25c) og Norsk Maskinindustri (Hamar + Thune) (25d). Den siste serien, 25d, ble i motsetning til de foregående levert med overheter og rundsleider. Lokomotivtypen var teknisk beslektet med type 23, men var lettere og kunne dermed brukes på langt flere baner enn den relativt tunge type 23.
I 1947 kjøpte NSB inn fem nær identiske lok fra Sveits (SBB litra E 3/3), som hos NSB fikk betegnelsen 25e. Disse var bygget av SLM i 1901. Antallet lok av typen kom dermed opp i 42 som gjør den til en av NSB mest tallrike damploktyper, bare forbigått av typene 30 og 63. 


== Forbilde ==
Type 25 har mye til felles med Norsk Hoved-Jernbanes (NHJ) lok litra F, som senere ble NSB type 43 .  Disse tre sveitsiskbygde lokomotivene fra 1899 og 1901 var forbildet for type 25.


== Bruk ==
Lokomotivene av type 25 hadde en topphastighet på kun 40 km/t og ble i hovedsak benyttet som skiftelokomotiv, men kunne også brukes i mindre godstog over kortere avstander. Det finnes også bilder av lokene foran persontog.
Tre lokomotiver av type 25d (422, 424 og 425) var en kort periode på 1940-tallet ombygget for bruk på Flåmsbana ved at de ble utstyrt med ekstra bremser og skråliggende kjele for å motvirke noe av effekten ved at banen nesten hele strekningen ligger i 55 promilles stigning.


== Utfasing ==
Lokomotivene av typen ble tatt ut av drift mellom 1958 og 1970. Det siste lokomotivet som ble utrangert var nummer 227 som ble utrangert den 9. november 1970, men stod den siste tiden kald i lokomotivstallen på Hamar. Lokomotivet står i dag utstilt på Norsk Jernbanemuseum på Hamar. 


== Eksterne lenker ==
 (en) Kategori:NSB type 25 – bilder, video eller lyd på Wikimedia Commons
 Lokomotivtypen hos Jernbane.net
 Bilde av type 25d nr. 420 i bruk på Havnebanen i Oslo


== Referanser ==