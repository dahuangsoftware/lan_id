Birger Johannes Fjeldstad (født 21. september 1916 på Geithus, død 6. september 2004 i Kristiansand) var en norsk næringslivsmann som gjorde tjeneste i Kompani Linge under andre verdenskrig. For sin innsats under krigen ble han tildelt Krigskorset med sverd, Norges høyeste utmerkelse.


== Andre verdenskrig ==
I august 1941 tok Fjeldstad seg over fra det okkuperte Norge til Storbritannia, der han gikk inn i de norske styrkene. Han kom med i Norwegian Independent Company No. 1, senere kjent som Kompani Linge.
I november 1942 ble Fjelstad sendt til Norge og sluppet i fallskjerm over Setesdalsheiene ved Bykle. Han brakte med seg radiostasjonen Operasjon Thrush|Thrush, som skulle bli et viktig samband mellom Milorg i Norge og militære myndigheter i Storbritannia. Fjeldstad, som under krigen brukte dekknavnet «Per Berg», var deretter aktiv som våpeninstruktør i østlandsområdet.
Fra høsten 1944 var han, sammen med Thor Etholm, Olav Heggland, Knut Lier Hansen, Leif Levorsen, Arne Tuft og Tor Viten, med i sikringsgruppen sentralledelsen i Milorg satte opp i Nordmarka ved Oslo og som hadde i oppgave å forberede et alliert invasjonskvarter ved Heggelia, den såkalte Operasjon Octtave. I forbindelse med et flyslipp med forsyninger ble Fjeldstad oppdaget av tyske soldater, men klarte etter skuddveksling å unnslippe. Virksomheten i Nordmarka fortsatte fram til frigjøringen.
I frigjøringsdagene hadde Fjeldstad livvakttjeneste for kongefamilien ved dens tilbakekomst til Norge.


== Etter krigen ==
Fjeldstad kom i 1939 til Kristiansand, der han ble ansatt i Hunsfos fabrikker. Etter krigen vendte han tilbake til arbeidet der, avbrutt av et par år ved Wallem Lambert Brothers i Hongkong, der det var en papiravdeling under oppbygging. Fjeldstad var fra 1949 salgssjef i Hunsfos fabrikker.Fjeldstad var også aktiv i Heimevernet.


== Utmerkelser ==
Etablering og drift av radiosambandet mellom Milorgs ledelse og forsvarsledelsen i London var et forhold av stor viktighet for norske myndigheter i Storbritannia og en rekke personer ble dekorert for sin innsats for å etablere og drive radiostasjoner i det okkuperte Norge. Fjeldstad var blant disse. I statsråd 7. mars 1947 ble flere som hadde gjort tjeneste i Kompani Linge hedret for sin krigsinnsats og fenrik Birger J. Fjeldstad ble tildelt Krigskorset med sverd for sin innsats for Milorgs D11 og for sentralledelsen.Fjeldstad ble også tildelt St. Olavsmedaljen med ekegren, Deltagermedaljen, Haakon VIIs 70-årsmedalje og H.M. Kongens erindringsmedalje i sølv for vakttjenesten for kongefamilien i 1945. Han ble også hedret med den britiske King's Medal for Courage in the Cause of Freedom.


== Referanser ==