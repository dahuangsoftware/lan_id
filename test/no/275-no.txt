Sigval Bergesen d.y. (født 27. april 1893 i Stavanger, død 7. mai 1980) var en norsk skipsreder.
Bergesen startet sin karriere i farens rederi i 1916, men startet et eget rederi, Sigval Bergesen d.y. & co i 1936. Samme år kjøpte han tankskipet «President de Vogue» (omdøpt til «Bergesund»). Bergesen brukte krigen til å posisjonere seg i markedet, og innen 1950 hadde selskapet fire skip i sin flåte, innen 1955 syv, og seksten innen 1970.
Under andre verdenskrig fikk Bergesen eierskap i Rosenberg Mekaniske Verksted som var grunnlagt av hans far Sigval Bergesen d.e. og Knud Zimmer i 1897. I etterkrigstiden ble en rekke fartøy bygget for rederiet på verftet, frem til det ble solgt i 1970 til Kværner. Innen den tid var Bergesen ett av de største skipsrederiene i verden.
Sigval Bergesen d.y. var tett knyttet til selskapets drift til han var over 80 år, men i 1976 ble han tvunget til å trekke seg tilbake av helsemessige årsaker. 
Etter hans død ble det opprettet et allmennyttig fond i Bergesen og hans kones navn – Sigval Bergesens d.y. og Hustru Nanki’s Almennyttige Stiftelse, som deler ut Bergesen d.y.s Almennyttige Pris.


== Eksterne lenker ==
 Hjemmeside for Bergesens Almennyttige Stiftelse